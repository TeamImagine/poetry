{"author":"姚镛","id":118415,"strains":["仄平仄仄仄，仄仄平平○。","平平仄仄平，平平仄○平。","仄平○仄仄，平平仄平平。","仄○仄平仄，仄仄平平平。","○平仄平○，仄平仄平平。","平平平仄平，仄平平仄平。"],"paragraphs":["北风日以劲，古道无人行。","阳坡树已黄，阴崖草犹青。","四时相代谢，谁为此枯荣。","揽衣坐幽磴，下有流泉声。","听之不成调，挹之有余清。","悠悠京洛尘，污人头上缨。"],"title":"杂诗"}
