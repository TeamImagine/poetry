{"author":"邹浩","id":220909,"strains":["仄平仄仄仄平平，仄仄平平仄仄平。","仄仄仄平平仄仄，平平仄仄仄平平。","仄平仄仄平平仄，仄仄平平仄仄平。","仄仄平平仄平仄，平平平仄仄平平。"],"paragraphs":["草衣藿食寄尘编，凛凛声名玉几前。","命数曲留成大器，乡书重上欲华颠。","一鸣竟与凡禽远，三献方知美璞全。","二十余年古人志，从今摅发到青天。"],"title":"送周茂宗学正赴省试"}
