{"author":"苏轼","id":195277,"strains":["仄仄平平仄，仄仄○平仄。","平平仄仄○，仄仄平平仄。","平平仄平仄，○仄○平仄。","平平平平仄，仄仄平平仄。","○平○平仄，仄仄平平仄。","仄平仄平仄，仄仄平仄仄。","仄仄平仄平，仄仄平平仄。","平平平仄仄，仄仄仄○仄。","仄平平○仄，平仄仄仄仄。","仄平仄仄仄，平仄平○仄。","平平仄平仄，仄仄仄○仄。","仄平○仄仄，平仄仄仄仄。","仄○平仄仄，平仄仄平仄。","○○仄仄仄，○仄平○仄。"],"paragraphs":["海石来珠浦，秀色如蛾绿。","坡陀尺寸间，宛转陵峦足。","连娟二华顶，空洞三茅腹。","初疑仇池化，又恐瀛洲蹙。","殷勤峤南使，馈饷扬州牧。","得之喜无寐，与汝交不渎。","盛以高丽盆，藉以文登玉。","幽光先五夜，冷气压三伏。","老人生如寄，茅舍久未卜。","一夫幸可致，千里常相逐。","风流贵公子，窜谪武当谷。","见山应已厌，何事夺所欲。","欲留嗟赵弱，宁许负秦曲。","传观慎勿许，间道归应速。"],"title":"仆所藏仇池石希代之宝也王晋卿以小诗借观意在于夺仆不敢不借然以此诗先之"}
