{"author":"方干","id":30157,"strains":["平平平仄仄平仄，平仄平平平仄平。","仄仄平平平仄仄，平平仄仄仄平平。","仄平平仄平平仄，仄仄平平仄仄平。","仄仄平平平仄仄，平平平仄仄平平。"],"paragraphs":["池亭才有二三亩，风景胜于千万家。","瑟瑟林排全巷竹，猩猩血染半园花。","并床欹枕逢春尽，援笔持杯到日斜。","丱角相知成白首，而今欢笑莫咨嗟。"],"title":"孙氏林亭"}
