{"author":"黄大受","id":109584,"strains":["仄平平平仄仄仄，平平仄仄仄平仄。","平平平仄仄平平，平仄平平仄○仄。","平平仄仄仄仄平，平平○平平仄平。","仄○仄仄仄平仄，仄○仄仄平仄仄。","仄平仄平平仄仄，平○仄仄○平仄。","仄平仄仄仄平平，仄平平仄○平仄。","平平仄仄平平平，仄平平平○仄平。","平平仄仄仄平仄，平平仄仄平平平。","平平仄仄仄仄仄，仄平平平仄平仄。","平平仄仄仄○平，仄○平平平平仄。","平平仄仄平仄平，○仄仄平平仄平。","平平仄○仄平仄，仄平平仄平平平。","仄平仄仄平仄仄，仄平仄仄仄平仄。","仄平○仄平平平，仄仄平○仄平仄。","平平平平仄仄平，平平平仄仄○平。","平平仄仄平仄仄，平仄平平仄仄平。","仄平仄仄平仄仄，仄仄平平○平仄。","仄平仄仄仄平平，仄仄平平○平仄。","仄平平○仄○平，仄平仄平○平平。","平平仄平仄仄仄，仄仄仄仄平平平。","仄平平仄仄平仄，仄平仄仄平仄仄。","○平○仄仄平平，平仄平平○○仄。"],"paragraphs":["雪山西来接海白，天之所以限南北。","谁人胸里著舆图，挥斥荆吴入绡墨。","浓浓淡淡两岸山，烟波弥茫江面宽。","水空漠漠鸟飞绝，渐看渐远天漫漫。","客舟溯流先后去，风帆饱腹如飞舞。","有时小艇绝波来，不知何处横江渡。","锺山隠隠开金陵，雨花台前留玉京。","汀洲劣处小孤出，垂杨绿引浔阳城。","蕲黄紫翠照卷雪，武昌楼台半明灭。","周郎赤壁杳难凭，洞庭寒烟蒙孤月。","西江耿耿沙籀清，三十六湾斜照明。","黄陵庙深楚山阔，九疑成削黏天青。","我来展轴惊快睹，恍然对面水仙府。","片时行尽江南天，吊古何劳出门去。","南巡真人忘却归，轩辕龙去眇难追。","咸池曲绝谁奏乐，风雨啼痕满竹枝。","六朝虎士工设险，蹴踏沧波当挥剑。","血流不惜惜江流，肯放飞埃过天堑。","滥觞曾闻荡雍丘，楫声若为空悠悠。","江声至今恨不尽，枉白万古英雄头。","两阶干羽享波后，八公草木今健否。","长安正在碧云边，斜日西风重回首。"],"title":"江行万里图"}
