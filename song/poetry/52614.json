{"author":"李洪","id":52614,"strains":["平平仄仄仄，仄仄平平平。","仄仄平仄平，仄仄○平平。","平平仄平仄，仄仄仄平平。","仄平仄平平，平平仄仄平。","仄○平平仄，○平平仄平。","平仄仄仄仄，仄仄平仄平。","仄平仄仄仄，○平仄平平。","仄仄仄平平，仄平仄○○。","仄平仄仄仄，平平仄平平。","仄仄平平○，平仄平平平。"],"paragraphs":["秋声振窾木，槁叶随飞蓬。","起视篱下华，灼灼夭桃容。","天公等儿戏，小草发纤秾。","乍疑武陵源，秦人傥再逢。","又如灵云老，禅机投剑锋。","畴昔粪土广，靖节吾所宗。","不然荐坠露，三闾挹遐踪。","吕令载黄花，鞠裳表其衷。","浊醪乱眼缬，衰颜暂时红。","肯效玄都吟，葵麦摇春风。"],"title":"桃花菊"}
