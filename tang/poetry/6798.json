{"author":"卢纶","id":6798,"strains":["仄仄仄平平，平○仄仄平。","仄平平仄○，仄仄仄平○。","平仄平平仄，平平仄仄平。","仄平平仄仄，○仄仄○○。","平仄平平仄，平平仄仄平。","仄平○仄仄，仄仄仄平○。"],"paragraphs":["敛板捧清词，恭闻侍直时。","暮尘归众骑，邃宇舍诸司。","华月先灯至，清风与簟随。","乱萤光熠熠，行树影离离。","龙卧人宁识，鹏抟鷃岂知。","便因当五夜，敢望竹林期。"],"title":"奉和户曹叔夏夜寓直寄呈同曹诸公幷见示"}
