{"author":"刘子翚","id":15165,"strains":["平平仄仄平平仄，平平仄仄○平仄。","仄平平仄平仄平，平平仄仄平平仄。","仄平平仄○○仄，仄平平平仄平仄。","平平○仄仄平平，仄仄平平○仄仄。","平平仄仄○仄平，仄平仄仄平平仄。","仄平仄仄平平仄，仄仄平平仄平仄。","平平仄仄仄平平，仄平平仄○平仄。","仄○仄仄仄平仄，○仄平平仄平仄。","仄仄平平仄仄平，仄○平仄平○仄。","仄平仄仄平○仄，仄仄平平平仄仄。","平平○仄○平平，○仄平平仄○仄。"],"paragraphs":["遥林带雪迷村疃，伶俜一马行无伴。","故人家住丁坂头，停骖邂逅成清款。","犯寒知我犹空腹，地炉然薪架红玉。","花瓷汤酒欲生香，竹外庖厨闻剁肉。","夫君不有中馈贤，咄嗟办此何神速。","酒酣意气悲荆棘，尚忆朱甍旧时宅。","豺狼得志竟何成，至今人骨如霜白。","乱离少有阖门在，漂荡俄惊五年隔。","数亩荒田已失耕，一间茅屋仍留客。","客情主意懽难尽，短腊穷冬春欲近。","明朝分手更愁人，且覆清觞莫留剩。"],"title":"夜过王勉仲家宿酒数行为作此歌"}
