{"author":"陆文圭","id":166241,"strains":["平平平仄仄平平，仄仄平平仄仄平。","仄仄仄平平仄仄，仄平仄仄仄平平。","仄平仄仄平平仄，仄仄平平仄仄平。","平仄仄平平仄仄，平平仄仄仄平平。"],"paragraphs":["年光催客过邮亭，八十余翁尚典刑。","见说近成遗老传，未当上应少微星。","履香窃笑空题墓，宝玩何须自乞铭。","今古达观惟一士，山童负锸醉刘伶。"],"title":"强南坡自作墓铭生求挽诗"}
