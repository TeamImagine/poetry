{"author":"郭祥正","id":192637,"strains":["仄平仄仄仄平平，仄仄平平仄仄平。","平仄仄平平仄仄，平平平仄仄平平。","仄平仄仄平平仄，仄仄平平仄仄平。","仄仄仄平平仄仄，仄平仄仄仄平平。"],"paragraphs":["忽逢便翼寄新章，不惜明珠满斛量。","姑孰万家花映竹，丹湖千顷月和霜。","结庐已许陪吟社，衣锦应须返故乡。","底事却言归未得，梦魂犹欲泛沧浪。"],"title":"次韵宜掾徐子美见寄"}
