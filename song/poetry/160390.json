{"author":"黄庚","id":160390,"strains":["仄平仄平平，平仄仄仄平。","仄仄平平平，平平平仄平。","平仄平仄仄，平仄○仄平。","平平○仄仄，仄平平平○。","平仄仄平仄，平平○平平。","平○仄仄平，○○平○平。"],"paragraphs":["入山采芝薇，豺虎据我丘。","入海寻蓬莱，鲸鲵掀我舟。","山海俱有碍，瞻望凝远愁。","乾坤如许大，此身常浮沤。","依托岂无地，皇皇将安求。","何当跨凤鹏，相从安期游。"],"title":"感怀"}
