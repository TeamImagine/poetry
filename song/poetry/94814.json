{"author":"周文璞","id":94814,"strains":["仄平仄仄仄平平，平仄平平仄仄平。","平仄仄平平仄仄，平平仄仄仄平平。","仄平仄仄平平仄，仄仄平平仄仄平。","平仄仄平平仄仄，仄平平仄仄平平。"],"paragraphs":["旧巢已是别人门，梅自萧疏柳自昏。","河北谤来须混俗，江东谳就欲招魂。","故王未纳耶溪女，越相先寻泽国村。","怀古感今吟不尽，一双清泪落醨樽。"],"title":"归姑苏"}
