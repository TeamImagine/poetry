{"author":"彭汝砺","id":202086,"strains":["仄仄平平仄仄平，平平平仄仄平平。","平平仄仄平平仄，仄仄平平仄仄平。","平仄仄平平仄仄，仄平平仄仄平平。","平平平仄平平仄，仄仄平平仄仄平。"],"paragraphs":["不惜千金换酒醪，为君穷力赋离骚。","乾坤尽入双吟眼，日月都归一醉毫。","平昔至诚倾益契，昨宵游梦得夔皋。","穷途知负经纶器，烂醉西风首重搔。"],"title":"平居多忧多病间从诗酒自乐即席为诗呈诸友且寓一时之怀也"}
