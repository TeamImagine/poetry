{"author":"曾协","id":25394,"strains":["平平仄平平，平仄平平平。","仄仄仄平仄，仄仄平仄平。","仄仄仄仄仄，平平仄平平。","仄仄○仄仄，仄○仄平平。","仄平仄仄仄，平仄仄仄平。","仄仄平平平，仄平仄平平。","○平平仄仄，仄仄○平平。","仄仄仄平仄，仄仄仄仄平。","仄仄仄仄平，仄平平○平。","○平仄○○，○仄平仄平。","仄仄仄平平，○仄仄仄平。","平平仄仄仄，仄仄平仄平。","仄仄仄仄仄，平平平平平。","仄平仄仄仄，○仄仄仄平。","平平仄平仄，○平仄平平。","仄平仄仄仄，仄仄平仄平。","○平仄仄平，○平仄平平。","平平平仄平，仄仄平仄平。","平○平平仄，仄平仄○平。","仄仄仄仄平，仄仄平仄○。","仄平仄平仄，仄仄仄仄平。","仄平仄平平，平仄仄平平。","平平仄平仄，平仄仄平平。","仄平仄仄○，仄仄○仄平。","仄仄○仄仄，仄仄平仄平。","仄仄仄仄仄，仄○○平平。","平平○平仄，仄？平仄平。","平仄仄仄平，仄仄○平平。","平平平仄仄，仄仄仄仄○。","仄仄平平平，平平仄平平。"],"paragraphs":["吾先圣人徒，游夏同渊源。","孝友与忠信，入道先本根。","下视晋楚富，商歌满乾坤。","一唯了万事，伋轲继师尊。","至今百世后，家法要不烦。","近数高曾来，洁身等玙璠。","当时天下士，白首称曾门。","世掇太常第，自致冕与轩。","养禄到北堂，孝哉无间言。","犹悲鲤庭空，遗恨终自吞。","至我壮无成，浪使岁月奔。","文科始不嗣，愧此朱两轓。","赖汝念祖烈，先登倡诸孙。","寂寥四十载，重拜雨露恩。","吾年独天假，将雏见飞翻。","腼颜幸一洗，积德惭九原。","三年作尉归，横经处侯藩。","孤城山水稠，草木霜不蕃。","官闲身无事，旧书可重翻。","故职在六经，绪业勤讨论。","避堂舍翁媪，齿在发未髠。","不忧俸酸寒，罗列奉晨飧。","公黉沸弦诵，私室合箎埙。","气完万物轻，始验中所存。","结屋将乐此，不换钟鼓喧。","爱汝此乐地，老苍离童昏。","朱金了无慕，况廼纨绮繁。","真趣出自然，盎盎如春温。","名斋怜汝志，可使薄俗敦。","此乐吾家无，诗之劝仍昆。"],"title":"题大儿新安官舍三乐斋"}
