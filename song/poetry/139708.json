{"author":"陈著","id":139708,"strains":["平平平，仄仄平，仄仄仄仄平平平。","仄平平，仄仄平，平平仄仄仄平平。","平仄仄○平仄仄，仄仄仄平平仄仄。","平平仄平平仄仄，平平仄仄平仄仄。","平平○平平仄平，平平仄仄平仄平。","仄仄平平平仄○，仄平平仄平仄平。","仄平平平仄仄仄，仄仄仄仄仄平仄。","仄仄平平仄仄仄，○○平平平仄仄。","仄平○仄平仄平，仄仄○平仄仄平。","平平平仄平仄仄，仄仄平○仄平平。","○○平仄仄平仄，仄仄仄平○仄仄。","平仄仄仄平仄仄，仄仄仄平仄○仄。","仄平平仄仄仄平，平仄平平仄仄○。","○仄仄仄仄平仄，仄仄仄仄平平平。","平仄平平○平仄，仄仄平平○○仄。","○平仄平仄仄○，仄仄仄平平仄平平仄仄仄。"],"paragraphs":["山连霞，水半沙，十步九步神仙家。","草初芽，树欲花，香风二百里春华。","人谓此行良可乐，我送出门还作恶。","初心谓何姑勿道，为贫去抱夫子脚。","天台如今人物林，芹芳藻洁纷佩衿。","物议无情忧责重，尽人须要先尽心。","好为人师古所戒，况汝大欠镫窗债。","理义无穷白日速，相长工夫方有在。","视身如玉宜好修，守口如瓶勿起羞。","平平之外无赫赫，介介之中有休休。","劳其筋骨饿肤体，乃汝法家并拂士。","恩爱极处言语切，岂得已哉汝行矣。","我年虽迈尚自强，藜藿能延寿命长。","相望只有片云隔，不比远去无游方。","时节飞书当莱舞，两字平安胜三釜。","三年电光一抹过，但要学成身立来归见父母。"],"title":"送沆赴台州学录"}
