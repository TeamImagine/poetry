{"author":"赵蕃","id":75039,"strains":["仄仄仄平平仄仄，仄平仄仄仄平平。","平平仄仄仄平仄，仄仄平平平仄平。","仄仄仄平平仄仄，仄平平仄仄平平。","平平仄仄平平仄，仄仄平平仄仄平。"],"paragraphs":["邂逅忽成三癸亥，就中和也少三年。","诸公濯濯故如许，老我萧萧真足怜。","少住政当愁雪日，欲行翻是喜晴天。","东南故旧多离阔，犹喜丞能共此筵。"],"title":"蕃来湖州连与叔骥和叔明父叔宝相从又从和叔获见先给事遗墨辄赋二首  其二"}
