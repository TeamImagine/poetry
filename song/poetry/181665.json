{"author":"郑獬","id":181665,"strains":["平平仄平平，○平平仄仄。","平平○仄平，仄仄平平仄。","平平仄仄平，仄仄平○仄。","平平仄仄平，仄平仄仄仄。","仄仄仄平平，平○仄○仄。","仄仄仄平仄，平平仄仄仄。","仄仄○仄平，仄平仄仄仄。","仄仄仄仄平，平仄平仄○。","平平仄仄仄，平平仄仄仄。","平仄仄平平，仄平仄仄仄。","仄仄仄仄平，平平仄仄仄。","仄仄仄平仄，仄仄平仄仄。","○平仄仄平，平平仄仄仄。","仄平仄仄○，○仄○平仄。","仄平仄仄仄，平仄仄仄仄。","平仄仄仄平，仄仄仄仄仄。","仄○○平平，平○仄平仄。"],"paragraphs":["兵符下西州，将军催部伍。","鸣锣张大旗，早发邕州戍。","家家送出城，走哭遮行路。","邕州万里余，北人那可去。","毒草见人摇，雄虺大如树。","二月瘴烟发，薰蒸剧甑釜。","病者如倒林，十才起四五。","偶有脱死归，扶杖皆病偻。","逃生既不暇，安能捕寇虏。","跳踊一蛮来，取之易攫鼠。","顾彼有土人，挥金可召募。","狃练得精卒，亦足为爪距。","妻儿蓄里闾，于心必爱护。","较之勇怯间，相去犹豚虎。","一朝有缓急，伸缩用臂股。","何必遣戍兵，觳觫就死所。","愿留中州人，无填岭南土。"],"title":"戍邕州"}
