{"author":"释行海","id":145931,"strains":["仄仄平平平仄仄，平平平仄仄平平。","仄平仄仄平平仄，平仄平平仄仄平。","仄仄平平平仄仄，仄平平仄仄平平。","平平平仄平平仄，仄仄平平仄仄平。"],"paragraphs":["一片禅心无用处，蘋花溪上看垂纶。","也知白璧黄金贵，何似青鞋布袜贫。","吟畔山川生哭泣，笔头兰竹露精神。","如今云散泉流去，淡日凄风杂野尘。"],"title":"云泉禅师哀词"}
