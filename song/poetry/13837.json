{"author":"宋祁","id":13837,"strains":["平平仄仄仄平平，仄仄平平仄仄平。","平仄仄平平仄仄，平平平仄仄平平。","平平仄仄平平仄，仄仄平平仄仄平。","仄仄平平平仄仄，仄平平仄仄平平。"],"paragraphs":["秋郊帐饮曙烟销，素籥凉飔满泬寥。","南国大沽三献玉，西京催驾一封轺。","频年衣敝缁尘化，几夕文成密雪飘。","奏御前期深底处，紫清仙阙郁岧峣。"],"title":"送袁进士赴举"}
