{"author":"梅尧臣","id":46561,"strains":["平平仄平平仄平，平○平○平仄平。","平○仄仄仄仄仄，仄仄仄仄○平平。","平○平仄仄仄仄，○仄○仄平平平。","平平仄仄平平仄，仄仄仄仄平仄平。","○仄○○仄仄仄，仄仄仄仄平平平。","仄○平仄仄仄仄，仄仄平仄平平平。","平平仄平仄仄仄，仄平○仄平平平。","仄仄仄仄仄仄仄，平平仄○仄仄平。","○平仄仄仄○仄，仄仄平平仄仄平。","仄平平平仄仄仄，平仄仄仄平○平。","○平平仄仄○仄，仄仄○仄平平○。","仄平仄平仄平仄，仄仄平仄仄仄○。","仄平平仄仄平仄，平仄仄仄平平平。","仄平○平仄仄仄，仄仄平仄仄平平。","仄仄平平平仄仄，平仄仄平平仄仄。","平平平仄平平平，仄平平仄平仄平。","仄平仄仄仄○仄，仄○仄仄平仄平。"],"paragraphs":["君谟善书能别书，宣献家藏天下无。","宣献既殁二子立，漆匣甲乙收盈厨。","锺王真迹尚可睹，欧褚遗墨非因模。","开元大历名流伙，一一手泽存有余。","行草楷正大小异，点画劲宛精神殊。","坐中邻几素近视，最辨纤悉时惊吁。","逡巡蔡侯得所得，索研铺纸才须臾。","一扫一幅太快健，檀溪跃过瘦的颅。","观书已毕复观画，数轴江吴种稻图。","稻苗秧秧水拍拍，群鹭矫翼人荷锄。","陂塍高下石笼密，竹树参倚荆篱疏。","大车立轮转流急，小犊欺顾稚子驱。","令人频有故乡念，春事况及蚕桑初。","虎头将军画列女，二十余子拖裙裾。","许穆夫人尤窈窕，因诵载驰诚起予。","余无书性无田区，美人虽见身老癯。","举头事事不称意，不如倒尽君酒壶。"],"title":"同蔡君谟江邻几观宋中道书画"}
