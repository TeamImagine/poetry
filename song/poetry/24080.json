{"author":"宋祁","id":24080,"strains":["仄仄平平仄，○○仄仄平。","仄平平仄仄，仄仄仄平平。","仄仄平○仄，平平仄仄平。","平平平仄仄，平仄仄○平。","平仄平○仄，平平仄仄平。","平平○仄仄，平仄仄○平。","仄仄平平仄，平平○仄○。","仄平平○仄，○仄仄平○。","仄仄平平仄，平○仄仄平。","仄平○仄仄，仄仄仄○平。"],"paragraphs":["九扈聊清野，三驱比出畋。","紫云华盖上，玉斗帝车前。","藻卫罗长薄，星枪落晚廛。","旗开龙对舞，骖合雁相联。","鱼贯围中队，风毛仗里天。","寒熊批怒掌，饥鹘下苍拳。","困兽开仁网，良禽献庙鲜。","赐庖飞骑促，劳饮釂烽传。","历览黄图迥，裴回翠帽旋。","迩臣将盛美，吉日继王篇。"],"title":"车驾出猎和丁学士"}
