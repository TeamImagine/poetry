{"author":"刘豫","id":231331,"strains":["仄○平仄仄平仄，平○平平平仄仄。","仄平仄仄仄平仄，仄仄平平平○仄。","平平平平仄平仄，仄○平平平仄仄。","仄○平平仄平平，仄仄平仄仄○仄。","平平仄仄○平平，平仄仄平仄平仄。","○平仄仄平平仄，平仄仄平仄仄仄。","仄○仄平仄平平，平○平仄平平仄。","平平仄仄仄平平，仄仄○仄○仄仄。","仄平平平仄仄平，平仄平平仄○仄。","仄○仄仄仄平平，平○平平平仄仄。","平平平仄平平平，仄仄仄平仄平仄。","平平平平仄仄仄，平仄平平平○仄。","○仄平○仄仄仄，仄仄仄平平仄仄。","平平仄仄仄平平，平仄仄仄仄仄仄。","平仄平平仄仄平，仄仄平平仄平仄。"],"paragraphs":["太行雄伟赤霄逼，枝分苏门为肘腋。","孕奇产秀气蟠郁，涌作琉璃千顷碧。","初疑骊龙蛰山趾，仰喷明珠飞的皪。","忽如湘灵理新妆，大鉴开匣乍磨拭。","峰峦倒影浸云烟，蘋藻照沙改颜色。","相辉一段佳风月，余泽几州及动植。","昔闻隐沦有仙人，高标清与溪山敌。","悠悠往事散浮云，啸有遗屋行有迹。","我居东秦济水南，无限泉池日亲炙。","一行作吏别经年，情思尘埃何处涤。","云祠因祷来凭栏，顿爽骨毛快胸臆。","飘飘兰舟七八客，尊俎笙箫随分入。","胜概纷并接不暇，恨乏鲁戈延晷刻。","归来簿领厌沉迷，春睡每着蝶梦适。","心约他时杖履游，醉漱溪流枕溪石。"],"title":"登苏门山百泉"}
