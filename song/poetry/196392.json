{"author":"张舜民","id":196392,"strains":["仄仄平平仄仄平，仄平平仄仄平平。","平平仄仄平平仄，仄仄平平平仄平。","仄仄平平平仄仄，仄平平仄仄平平。","仄平平仄平平仄，仄仄平平仄仄平。"],"paragraphs":["雨过花开一郡忙，紫微山影照湖光。","东风不费舟船力，暖日能添罗绮香。","已拼今朝须尽醉，预愁明日又辞乡。","饱闻冯翊无花草，唯有城头至乐堂。"],"title":"和邠倅王正夫大夫游西湖"}
