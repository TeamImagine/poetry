{"author":"张籍","id":13530,"strains":["仄平仄仄平平仄，平仄平平仄仄平。","仄仄仄平平仄仄，平平平仄仄平平。","仄平平仄平平仄，仄仄平平仄仄平。","仄仄平平平仄仄，仄平平仄仄平平。"],"paragraphs":["别离已久犹为郡，闲向春风倒酒缾。","送客特过沙口堰，看花多上水心亭。","晓来江气连城白，雨后山光满郭青。","到此诗情应更远，醉中高咏有谁听。"],"title":"寄和州刘使君"}
