{"author":"袁甫","id":108100,"strains":["平平平仄仄平平，仄仄平平仄仄平。","平仄仄平平仄仄，平平仄仄仄平平。","平平平仄平平仄，仄仄平平仄仄平。","仄仄仄平平仄仄，仄平仄仄仄平平。"],"paragraphs":["题舆名满大江东，忽忆家山合皂中。","孤棹赋归犹带雪，深衣养浩直摩空。","从教风月分多少，独抱春秋究始终。","籍湜近来知叛否，只君不负紫阳翁。"],"title":"送池阳张倅奉祠归清江二首  其一"}
