{"author":"刘挚","id":186941,"strains":["仄仄平平○，平仄仄平仄。","仄平○仄平，平仄仄平仄。","平平○仄平，平仄仄○仄。","仄仄仄仄平，平平仄平仄。","仄○仄平仄，仄仄仄○仄。","仄仄○平平，仄仄仄平仄。","平平仄平平，平平仄平仄。","仄仄仄平平，○○平仄仄。","○平仄仄平，仄仄仄平○。","平平仄○仄，仄仄仄仄仄。"],"paragraphs":["老柏寒昂藏，丛筿下纷列。","未须论晦明，均敢犯霜雪。","尘埃深蔽埋，芜蔓困笼结。","槁悴屈子容，饥癯伯夷节。","殿中秉髙义，利刃勇分别。","病谷除蒿稂，蚀月救吞啮。","还君岁寒姿，清风自交彻。","念昔绕荒栏，三叹生慕悦。","重来十五年，笑我壮心折。","幽怀耿相对，欲语不得说。"],"title":"御史台柏下有丛竹久荒杂殿中刘中叟洗之监察孙君孚有诗知杂事刘某次韵"}
