{"author":"黄彦平","id":252749,"strains":["仄仄平平仄仄平，平平仄仄仄平平。","平平平仄平平仄，仄仄平平仄仄平。","平仄平平平仄仄，仄平仄仄仄平平。","仄平平仄平平仄，仄仄平平仄仄平。"],"paragraphs":["漫说南风入舜弦，伤时抚事益凄然。","愔愔新绿愁鸲鹆，悄悄残红拜杜鹃。","心折更闻胡部曲，眼明那复御炉烟。","蒜山瓜步江南北，宝鉴经囊若个边。"],"title":"圣节有感"}
