{"author":"于石","id":163815,"strains":["仄平平仄仄平平，仄仄平平仄仄平。","平仄仄平仄平仄，平平仄仄仄平平。","平平平仄平平仄，仄仄平平仄仄平。","仄仄仄平平仄仄，平平仄仄仄平平。"],"paragraphs":["水光涵月浸虚窗，醉倚栏干午夜凉。","蛙一两声隔篱落，萤三四点过池塘。","风摇松影蛟龙活，露泻荷盘翡翠香。","俯仰不知天地阔，悠然长啸据胡床。"],"title":"水亭夜坐"}
