{"author":"王其","id":171797,"strains":["平平平仄仄平平，仄仄平平仄仄平。","仄仄平平平仄仄，仄平仄仄仄平平。","平平仄仄平平仄，仄仄平平仄仄平。","仄仄平平平仄仄，平平平仄仄平平。"],"paragraphs":["悬车高蹈姓名香，化得东阳似洛阳。","节亚芗林仍峻洁，貌如笠泽更精强。","丰标留作耆英样，寿命应同国祚长。","岁岁梅花开腊五，来陪青鹿奉霞觞。"],"title":"贺侍郎  其二"}
