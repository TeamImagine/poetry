{"author":"李廌","id":218600,"strains":["平平平仄平，仄仄仄平仄。","平平仄仄平，○仄○仄仄。","平○平平平，○仄仄仄仄。","仄仄仄平仄，平平仄平仄。","○平仄平○，仄仄平仄仄。","仄平仄平平，平○仄平仄。","仄仄仄○平，平平仄平仄。","○平仄仄○，仄仄平○仄。"],"paragraphs":["晨游开母祠，暮抵紫虚谷。","千峰挂夕阳，犹指中寺宿。","山空无人声，暝色满草木。","乱石碍饥马，荒榛走惊鹿。","深林怪禽号，绝壑山鬼哭。","照涂藉流萤，呻吟愧僮仆。","乙夜扣禅扉，孤灯耿幽绿。","犹疑梦寐中，对榻眠空屋。"],"title":"宿峻极中院"}
