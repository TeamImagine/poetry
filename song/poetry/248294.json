{"author":"赵鼎","id":248294,"strains":["平平平仄仄平平，仄仄平平仄仄平。","仄仄仄平平仄仄，平平仄仄仄平平。","仄平平仄平平仄，仄仄平平仄仄平。","仄仄平平仄仄仄，仄平平仄仄平平。"],"paragraphs":["残蟾衰柳伴牢愁，把酒悲歌汴水秋。","契阔死生俱泪下，功名富贵此心休。","杀鸡为黍思前约，问舍求田愧本谋。","又向春风话离别，此生生计日悠悠。"],"title":"别张德远诗"}
