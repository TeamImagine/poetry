{"author":"吕南公","id":208730,"strains":["仄平平仄仄平平，仄仄平平仄仄平。","平仄仄平平仄仄，平平仄仄仄平平。","仄平平仄平平仄，仄仄平平仄仄平。","平仄仄平平仄仄，平平仄仄仄平平。"],"paragraphs":["彦伦门外旧城墙，雉堞崩销草木荒。","人物已成尘土去，风烟犹与岁时长。","绿衫科第何曾贵，白发诗书不可常。","平昔往还吾亦预，经过此日倍凄凉。"],"title":"过聂彦伦故宅"}
