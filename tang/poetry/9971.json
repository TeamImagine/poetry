{"author":"韩愈","id":9971,"strains":["平仄仄仄○仄平，平平仄仄？仄平。","平平仄平平仄仄，平平仄仄平仄平。","平平仄仄仄仄仄，仄仄平仄仄仄平。","○平仄仄仄平仄，○仄仄仄仄仄平。","仄○仄仄仄平仄，平仄仄仄平仄平。","平平仄仄平仄仄，仄仄平仄平平平。","平平仄仄平仄仄，平仄平仄平仄平。","○平仄仄仄仄仄，仄平仄仄平○○。","平平○仄仄仄仄，仄仄仄仄平平平。","平平平仄仄○仄，平仄仄仄仄○平。"],"paragraphs":["山石荦确行径微，黄昏到寺蝙蝠飞。","升堂坐阶新雨足，芭蕉叶大支子肥。","僧言古壁佛画好，以火来照所见稀。","铺床拂席置羹饭，疏粝亦足饱我饥。","夜深静卧百虫绝，清月出岭光入扉。","天明独去无道路，出入高下穷烟霏。","山红涧碧纷烂漫，时见松枥皆十围。","当流赤足蹋涧石，水声激激风吹衣。","人生如此自可乐，岂必局束为人鞿。","嗟哉吾党二三子，安得至老不更归。"],"title":"山石"}
