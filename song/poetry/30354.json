{"author":"李吕","id":30354,"strains":["平平仄仄仄平平，平仄平平平仄平。","仄仄仄平平仄仄，仄平平仄仄平平。","仄平仄仄平平仄，仄仄平平仄仄平。","仄仄平平平仄仄，仄仄平仄仄平平。"],"paragraphs":["千竿倏忽散层云，疑有风雷为骏奔。","峻擢已应烦地媪，巧裁仍复借天孙。","已惊虎豹留皮处，更看龙蛇起陆痕。","圣主工夫同造物，坐令温诏发霜根。"],"title":"宣和殿新竹应制次韵"}
