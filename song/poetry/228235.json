{"author":"释德洪","id":228235,"strains":["平仄平平仄仄平，平平仄仄仄平平。","平平仄仄平平仄，仄仄平平仄仄平。","仄仄仄平平仄仄，平平仄仄仄平平。","平平仄仄平平仄，平仄平平仄仄平。"],"paragraphs":["年少辞师作远游，人言虎穴不生彪。","家声自古能名世，气宇如今已食牛。","夺得我机方肯住，从教棒打不回头。","云山万叠翛然去，江汉无风一叶舟。"],"title":"赠为上人游方昭默之子也"}
