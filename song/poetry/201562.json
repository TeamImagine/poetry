{"author":"彭汝砺","id":201562,"strains":["仄仄平平仄仄平，仄平仄仄仄平平。","平平仄仄平平仄，仄仄平平仄仄平。","平仄平平平仄仄，仄平平仄仄平平。","平平平仄平平仄，平仄平平仄仄平。"],"paragraphs":["性质迂回趣向卑，此身敢望圣门归。","趋时已愧雕虫陋，学古还忧画虎非。","材近蓬蒿难自立，目无松柏竟谁依。","重嗟踪迹匏瓜系，翻羡苍蝇附尾飞。"],"title":"寄张子直  其二"}
