{"author":"唐询","id":68416,"strains":["平仄平平仄仄平，平平平仄仄平平。","平平仄仄平平仄，仄仄平平仄仄平。","仄仄平平平仄仄，平平仄仄仄平平。","平平仄仄平平仄，仄仄平平仄仄平。"],"paragraphs":["寻彻灵潭第五源，旋攀萝茑至山巅。","寒声昔谓来天外，巨壑今知在目前。","峭壁无时长蔽日，重岩不雨亦生烟。","临观已觉尘心尽，更欲凌云访列仙。"],"title":"游五泄山  其一"}
