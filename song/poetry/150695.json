{"author":"陈允平","id":150695,"strains":["平平仄仄仄平平，仄仄平平仄仄平。","仄仄仄平平仄仄，平平仄仄仄平平。","仄平平仄平平仄，仄仄平平仄仄平。","仄仄仄平平仄仄，仄平平仄仄平平。"],"paragraphs":["宾鸿几过淀山湖，夜夜西风转辘轳。","苜蓿草衰江馆静，枇杷叶老石泉枯。","曲终明月闲歌扇，病去寒灰满药炉。","客梦不堪千里远，故园篱菊正荒芜。"],"title":"己酉秋留鹤江有感"}
