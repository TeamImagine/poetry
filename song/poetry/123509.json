{"author":"姚望之","id":123509,"strains":["仄平仄仄仄平平，仄仄平平仄仄平。","仄仄仄平平仄仄，仄平仄仄仄平平。","平平平仄平平仄，平仄平平仄仄平。","仄仄平平平仄仄，仄平平仄仄平平。"],"paragraphs":["万山深处远轮蹄，古寺雍熙诏赐题。","坐望竺干诸佛近，徙凭菌阁十方低。","灵岩频见玄猿度，琪树应招白鹤栖。","不觉胜游天已晚，一痕新月印前溪。"],"title":"龟山禅寺"}
