{"author":"陈韡","id":104920,"strains":["仄平平仄仄平平，平仄平平仄仄平。","平仄仄平平仄仄，平平仄仄仄平平。","平平仄仄平平仄，仄仄平平仄仄平。","仄仄仄平平仄仄，平平平仄仄平平。"],"paragraphs":["阆风元不隔扃扉，桑柘松筠匼匝围。","溪贯一原藏曲折，山罗万象欲腾飞。","仙坛起雾成丹灶，玉女披霞作彩衣。","寂寂幔亭天籁息，笙箫疑向夜深归。"],"title":"游武夷作  其一"}
