{"author":"李郢","id":26882,"strains":["仄平平仄仄平平，平仄平平仄仄平。","仄仄平平平仄仄，平平平仄仄平平。","平平仄仄平平仄，平仄平平仄仄平。","平仄平平仄平仄，仄平平仄仄平平。"],"paragraphs":["片帆孤客晚夷犹，红蓼花前水驿秋。","岁月方惊离别尽，烟波仍驻古今愁。","云阴故国山川暮，潮落空江网罟收。","还有吴娃旧歌曲，櫂声遥散采菱舟。"],"title":"晚泊松江驿"}
