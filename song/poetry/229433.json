{"author":"释德洪","id":229433,"strains":["平仄仄仄平平，仄仄仄仄平平。","○平仄平仄仄，仄平平平平平。","仄平平○仄○，平仄仄仄平平仄。","平平仄平仄平，平仄仄仄○平平，仄○仄平仄。","仄平平平仄○，平仄仄平仄平。","平仄仄平仄仄，仄仄仄平平平仄平。","○仄○平，平仄○仄仄。","平平平平，平平仄仄平。","仄平仄平○平，平仄仄平平平。","平○○平平平仄，仄仄仄平平平。","仄仄仄仄平平仄，仄仄仄平仄平。","○平仄平平，平仄平仄。","○平平平仄，平仄仄平。","仄仄平仄○，仄仄仄平平仄仄。","仄○仄仄仄平仄，平平平平。","仄平。"],"paragraphs":["家孝友以为乡，塾道德以为基。","横忠义之劲气，吐刚方之谈辞。","视阎浮其一沤，而寄梦境于儋耳。","开胸次之八荒，而露幻影如蛾眉，此其大凡也。","属熙丰之勃兴，追舜禹之有为。","常一出而事悮，则袖手悠然而去之。","如凤如麟，而瑞冠一世。","非雷非霆，而名震四夷。","造禆贩之中伤，嗟妒忌之何知。","方其茹拳而微醉，以翰墨为娱嬉。","则倒用祖师之印，檄万古而疾驰。","如河汉之流，无有穷极。","如烟云之出，无有定姿。","欲录之以藏，则惧六丁之窃取。","要当以日月为字，而天为碑。","可乎。"],"title":"东坡居士赞"}
