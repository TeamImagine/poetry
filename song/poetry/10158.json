{"author":"欧阳澈","id":10158,"strains":["平平仄仄平平仄，仄仄仄平仄仄仄。","仄平仄仄仄平平，仄仄平平平仄仄。","平平仄仄仄平平，仄仄平平平平仄。","仄○○仄仄平平，平仄平平仄仄平。","仄仄平平平仄仄，仄○仄仄仄平平。","仄平仄仄平○仄，仄平仄仄平平平。","平平平仄仄仄仄，仄仄平平仄仄平。","仄平平仄平○仄，平仄仄仄平○平。","仄平平仄平平仄，平平平仄平平仄。","○平仄仄仄平平，仄仄仄○平仄仄。","平○平仄仄○○，仄仄平平仄仄平。","平平仄仄平平仄，平平仄仄平仄平。","平平○仄平仄仄，仄平平仄仄平平。","平平平平仄○仄，仄仄平仄○○平。","○平仄仄仄○平，○○○平平仄○。"],"paragraphs":["鸱夷载酒神仙宅，面作缬纹拼卷白。","饮余指掌话平生，冷笑濡需同豕虱。","昆山片玉本无瑕，洗垢瘢痕任人索。","此中空洞贮天真，何止容卿数百人。","但见娄公容唾面，未应子路不知津。","会逢博物为鉴拔，太阿拂拭宁因循。","男儿强项不易屈，剪剪羞他拜望尘。","席门车辙多长者，虽不事事非长贫。","意详文赡诸儒慕，纷纷谁复师班固。","膏唇泽舌猎英华，立涸宛如沟浍雨。","缨冠门下谩峩峩，鲁国真儒自不多。","何时解榻挥金椀，陶然烂醉奚落河。","清狂浪语文字饮，不须罗袜衬凌波。","芙蓉仙人酒量阔，况有诗客相吟哦。","迎宾扫雪尚如何，乘兴扁舟须一过。"],"title":"良臣会饮于仙庄话次颇闻俗子讥诃次前韵自觧兼呈国镇"}
