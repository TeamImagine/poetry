{"author":"邹浩","id":221213,"strains":["仄平平仄仄平平，平仄平平仄仄平。","平仄仄平平仄仄，平平平仄仄平平。","平平仄仄平平仄，平仄平平仄仄平。","仄仄平平平平仄，仄平平仄仄平平。"],"paragraphs":["不因投窜抵昭平，争得相逢一笑亲。","尘里妙空居士室，琴边聊见宰官身。","周颙尚以妻为累，元亮惟知隐是真。","莫逆于心更何语，拨开船子过牢津。"],"title":"留别元老"}
