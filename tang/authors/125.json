{"name":"王维","id":125,"desc":"王维，字摩诘，河东人。工书画，与弟缙俱有俊才。开元九年，进士擢第，调太乐丞，坐累为济州司仓参军。历右拾遗、监察御史、左补阙、库部郎中，拜吏部郎中。天宝末，为给事中。安禄山陷两都，维为贼所得，服药阳喑，拘于菩提寺。禄山宴凝碧池，维潜赋诗悲悼，闻于行在。赋平，陷贼官三等定罪，特原之。责授太子中允，迁中庶子、中书舍人，复拜给事中，转尚书右丞。维以诗名盛于开元、天宝间，宁薛诸王驸马豪贵之门，无不拂席迎之。得宋之问辋川别墅，山水绝胜，与道友裴迪，浮舟往来，弹琴赋诗，啸咏终日。笃于奉佛，晚年长斋禅诵。一日，忽索笔作书数纸，别弟缙及平生亲故，舍笔而卒，赠秘书监。宝应中，代宗问缙：“朕常于诸王坐闻维乐章，今存几何？”缙集诗六卷，文四卷，表上之。敕答云：“卿伯氏位列先朝，名高希代，抗行周雅，长揖楚辞，诗家者流，时论归美，克成编录，叹息良深。”殷璠谓：“维诗词秀调雅，意新理惬，在泉成珠，著壁成绘。”苏轼亦云：“维诗中有画，画中有诗也。”今编诗四卷。"}
