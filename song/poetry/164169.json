{"author":"仇远","id":164169,"strains":["平平仄仄仄平平，仄仄平平仄仄平。","仄仄仄平平仄仄，平平平仄仄平平。","平平仄仄平平仄，仄仄平平仄仄平。","仄仄仄平平仄仄，平平仄仄仄平平。"],"paragraphs":["儒冠误我欲投簪，抱膝聊为陇上吟。","故里未归先入梦，新交虽好少知心。","清光湛湛溪中月，遗迹沉沉濑底金。","闻道雪晴丰荠麦，行看放犊满桃林。"],"title":"和南仲见寄  其一"}
