{"author":"吴泳","id":103903,"strains":["仄仄平平仄仄平，仄平平仄仄平平。","平平仄仄平平仄，平仄平平仄仄平。","仄仄仄平平仄仄，仄平平仄仄平平。","仄平仄仄平平仄，仄仄平平仄仄平。"],"paragraphs":["庭院深深锁绿苔，扫花无帚半尘埃。","红霞满树刘郎去，青子垂枝杜牧来。","乍可放闲宽酒地，不能随俗贮香材。","醉翁自有山间乐，更取林霏手斫开。"],"title":"王巽堂三十年不到湖亭丙戌春再来非旧矣用前韵以俟后游"}
