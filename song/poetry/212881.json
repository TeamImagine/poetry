{"author":"贺铸","id":212881,"strains":["仄仄○仄仄，平仄仄平平。","平平仄仄仄○仄，平平仄仄平平平。","仄平仄仄平平仄，仄仄平平仄平仄。","仄平平仄仄平○，仄仄平平仄平仄。","平仄仄平平平仄平，仄平平仄平平平。","仄○平仄仄平仄，平仄○平平仄平。","平平仄仄平平仄，平平仄仄○平平。","平平仄仄平平○，平仄仄平仄仄平。","平平仄仄仄平仄，仄仄平平○仄平。","平○仄仄○仄平，平仄平平平仄平。","仄平○仄仄平仄，平仄平平平仄平。","平平平仄仄仄仄，仄仄平平平仄平。"],"paragraphs":["累土三百尺，流火二千年。","人生物数不相待，摧颓故址秋风前。","武灵旧垅今安在，秃树无阴困樵采。","玉箫金镜未销沈，几见耕夫到城卖。","君不见丛台全盛时，绮罗成市游春晖。","一从雕辇闭荒草，萧散行云无复归。","韶魂想像风流在，晴华露蔓犹依稀。","盘纡棘迳撩人衣，禾黍晚成貊貉肥。","层檐碧瓦碎平地，梦作鸳鸯相伴飞。","登临吊古将语谁，城郭人民今是非。","指君看取故时物，南有清流西翠微。","彷徨华表不忍去，岂独辽东丁令威。"],"title":"丛台歌"}
