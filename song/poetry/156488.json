{"author":"文天祥","id":156488,"strains":["仄平平仄平，平平仄平仄。","平平仄平平，仄仄平仄仄。","平平仄平平，○平仄平仄。","平平仄平平，仄仄○仄仄。","仄仄平仄平，仄仄仄仄○。","平○仄仄仄，仄仄仄○仄。","仄平平平平，仄平仄仄仄。","○平仄仄平，仄平仄仄仄。","平○仄仄仄，仄仄仄平仄。","平平仄○仄，仄仄○○仄。"],"paragraphs":["北征垂半年，依依只南土。","今晨渡淮河，始觉非故宇。","江乡已无家，三年一羁旅。","龙翔在何方，乃我妻子所。","昔也无柰何，忽已置念虑。","今行日已近，使我泪如雨。","我为纲常谋，有身不得顾。","妻兮莫望夫，子兮莫望父。","天长与地久，此恨极千古。","来生业缘在，骨肉当如故。"],"title":"过淮河宿阚石有感"}
