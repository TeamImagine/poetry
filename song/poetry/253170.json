{"author":"李弥逊","id":253170,"strains":["平仄平平仄仄平，仄平仄仄仄平平。","仄平仄仄仄平仄，仄仄平平仄仄平。","平仄平平平仄仄，平平仄仄仄平平。","平平平仄平平仄，仄仄平平仄仄平。"],"paragraphs":["投老身名信陆沉，欲将白髪寄摇岑。","赋诗未敢施彭泽，抱瓮真堪友汉阴。","江面飞桥夸壮丽，山腰卧石閟幽深。","公才清绝参奇观，慰我长年去国心。"],"title":"初到连江和林公晔先辈"}
