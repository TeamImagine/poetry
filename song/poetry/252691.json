{"author":"黄彦平","id":252691,"strains":["平仄仄仄仄，平平平仄仄。","仄仄仄平平，平平平仄仄。","平平仄平仄，平平平仄仄。","仄仄平平仄，仄仄平平仄。","平平？仄仄，仄仄平平仄。","仄仄仄平平，平平仄平仄。"],"paragraphs":["修竹不受暑，飘然无定着。","炯炯月明枝，萧萧风陨箨。","佳人洞天晓，羞多頩怒薄。","玉雪生林际，绀袖花零落。","尘埃褦襶子，执热何由濯。","亦复起遐瞻，层冰架松壑。"],"title":"乐府杂拟  其七"}
