{"author":"杜甫","id":2981,"strains":["仄仄平平仄，平平仄仄平。","平平平仄仄，平仄仄平平。","仄仄平○仄，平平仄仄○。","仄平平仄仄，平仄仄平平。","平仄平平仄，平平仄仄平。","平平平仄仄，○仄仄○○。","仄仄平平仄，平平仄仄○。","仄平○仄仄，平仄仄平平。","仄仄平平仄，平平仄仄平。","仄平平仄仄，平仄仄平平。","平仄平平仄，仄平仄仄平。","仄○平仄仄，仄仄仄平平。","仄仄平平仄，平平仄仄平。","平仄平仄仄，平○仄○○。","平仄平平仄，平平仄仄平。","平平○仄仄，平仄仄○平。","平仄平平仄，平平仄仄平。","平平平仄仄，平仄仄平平。","平仄仄○仄，平平仄仄平。","○平○仄仄，仄仄仄○平。","平仄平平仄，平平仄仄平。","平○平仄仄，平仄仄平平。"],"paragraphs":["特进群公表，天人夙德升。","霜蹄千里骏，风翮九霄鹏。","服礼求毫发，惟忠忘寝兴。","圣情常有眷，朝退若无凭。","仙醴来浮蚁，奇毛或赐鹰。","清关尘不杂，中使日相乘。","晚节嬉游简，平居孝义称。","自多亲棣萼，谁敢问山陵。","学业醇儒富，辞华哲匠能。","笔飞鸾耸立，章罢凤骞腾。","精理通谈笑，忘形向友朋。","寸长堪缱绻，一诺岂骄矜。","已忝归曹植，何知对李膺。","招要恩屡至，崇重力难胜。","披雾初欢夕，高秋爽气澄。","尊罍临极浦，凫雁宿张灯。","花月穷游宴，炎天避郁蒸。","研寒金井水，檐动玉壶冰。","瓢饮唯三径，岩栖在百层。","且持蠡测海，况挹酒如渑。","鸿宝宁全秘，丹梯庶可凌。","淮王门有客，终不愧孙登。"],"title":"赠特进汝阳王二十韵"}
