{"author":"于石","id":163722,"strains":["仄平平仄○仄平，仄仄平仄平平平。","平仄平平仄平仄，平平平平仄平仄。","仄平平仄仄平平，仄平仄仄平平平。","仄平○平仄○仄，仄平仄仄○平仄。","仄仄平平仄仄平，平平平仄平平平。","仄平仄仄平平仄，仄○仄仄平平仄。","平平仄仄仄仄○，平平仄仄平平平。","仄仄平平仄平仄，仄仄平平仄平仄。","仄仄平平平仄平，平仄○平仄仄平。","仄仄○平仄平仄，仄仄○○平平仄。"],"paragraphs":["建安天下如溃瓜，一榻之外非吾家。","黄屋飘飖定何许，龙为鱼兮鼠为虎。","老瞒持力敢欺天，朵颐汉鼎方垂涎。","紫髯将军一攘臂，控荆引越三千里。","慷慨山东大耳儿，南飞乌鹊栖无枝。","草庐一语君臣契，目中久已无吴魏。","堂堂大义凛不磨，灵关剑阁争嵯峨。","昨夜西南一星落，六尺之孤竟谁托。","渭水旌旗归故都，江上空存八阵图。","抱膝长歌出师表，古柏苍苍为谁老。"],"title":"梁父吟"}
