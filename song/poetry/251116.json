{"author":"叶椿","id":251116,"strains":["仄仄平平平仄平，仄平仄仄仄平平。","仄平平仄仄平仄，仄仄仄平平仄平。","平仄仄平平仄仄，仄平平仄仄平平。","平平仄仄仄平仄，仄仄平平仄仄平。"],"paragraphs":["雪磴苔深人到稀，养成疏懒类顽痴。","半阴寒绿雨晴日，满地落红春尽时。","天籁入松疑鼓瑟，怨禽啼月认吹箎。","新篁遶舍绿阴合，静对清流好赋诗。"],"title":"次韵静师仁叟山居  其二"}
