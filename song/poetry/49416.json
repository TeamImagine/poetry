{"author":"杨万里","id":49416,"strains":["平仄○仄仄，平仄平仄平。","仄仄仄○平，仄平仄平平。","仄平仄仄仄，仄仄平仄平。","平仄○仄仄，仄平○仄○。","平仄○仄仄，平仄平仄平。","仄平仄平仄，仄○仄平平。","仄平仄仄平，○○平仄平。","仄仄平仄仄，仄仄平平平。","平平仄平仄，○仄平○○。","仄仄仄平仄，仄平仄平平。","仄仄仄仄平，仄仄仄平平。","平平平平仄，仄平仄平平。","仄仄○仄仄，平仄平仄平。","仄平仄仄○，仄平平仄平。","仄仄仄平○，平仄仄仄平。"],"paragraphs":["溪水留我住，溪月愁我归。","望后月更佳，昨宵未为奇。","大都月色好，一岁能几时。","人散长是早，月来长是迟。","初出如大瓮，才露金半规。","不知独何急，下如有人推。","忽然脱岭尖，行空安不危。","似爱溪水浄，下浴青瑠璃。","明珠径余尺，沈在千顷陂。","我欲刺双手，就溪取团晖。","白小忽乱跳，碎作万金徽。","须臾波痕定，化为水银池。","夜久看未足，风露欺病肌。","我能尚小留，瘦藤歌式微。","一笑顾群从，来夕肯集兹。"],"title":"六月十六日夜南溪望月"}
