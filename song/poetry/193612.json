{"author":"苏轼","id":193612,"strains":["平平仄仄平○仄，仄平平仄仄仄平。","平仄仄平平平仄，平仄仄仄仄平平。","仄平仄平仄仄仄，平仄仄仄平平平。","仄平○○仄仄仄，仄仄平仄平平平。","仄仄仄平平仄仄，○仄仄仄平仄平。","仄平仄仄仄仄仄，仄仄仄仄○平平。","平平仄仄仄平仄，平平仄仄○平平。","○平仄平仄仄仄，仄仄仄仄仄仄平。","仄平仄仄仄平仄，仄仄仄仄平平平。","平平仄○仄仄仄，仄仄仄仄平○○。","仄仄平○平仄仄，仄平平仄仄仄平。","仄平○平○仄仄，平仄仄仄平平平。"],"paragraphs":["人生识字忧患始，姓名粗记可以休。","何用草书夸神速，开卷惝恍令人愁。","我尝好之每自笑，君有此病何能瘳。","自言其中有至乐，适意无异逍遥游。","近者作堂名醉墨，如饮美酒消百忧。","乃知柳子语不妄，病嗜土炭如珍羞。","君于此艺亦云至，堆墙败笔如山丘。","兴来一挥百纸尽，骏马倏忽踏九州。","我书意造本无法，点画信手烦推求。","胡为议论独见假，只字片纸皆藏收。","不减锺张君自足，下方罗赵我亦优。","不须临池更苦学，完取绢素充衾裯。"],"title":"石苍舒醉墨堂"}
