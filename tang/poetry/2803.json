{"author":"杜甫","id":2803,"strains":["仄平仄平仄平仄，平仄仄仄平平○。","○平仄平○仄仄，平○仄仄平○平。","平仄平仄仄仄仄，平平仄仄平仄仄。","仄仄○平仄仄仄，仄？○仄平平仄。","仄仄○平仄仄平，○平仄仄○平平。","仄仄平平仄仄仄，仄仄○仄平平平。","仄仄仄平平平平，仄平仄平平仄平。","平平平平仄仄仄，仄仄仄仄仄○平。","仄平○仄仄仄仄，仄仄仄仄平平平。","○平仄仄仄平仄，仄仄平○仄平仄。","平平仄仄○平○，仄平平仄平平仄。","仄平仄仄平平仄，仄仄平平仄○仄。","仄仄仄平仄仄平，仄仄平仄平平仄。","仄仄平仄平平平，仄平仄平平仄平。","平平仄仄○仄仄，平仄仄平平仄平。","仄○○仄平平平，平仄仄平平仄○。","平仄仄平仄平平平仄仄，平平仄仄仄平平。"],"paragraphs":["国初已来画鞍马，神妙独数江都王。","将军得名三十载，人间又见真乘黄。","曾貌先帝照夜白，龙池十日飞霹雳。","内府殷红马脑碗，倢伃传诏才人索。","碗赐将军拜舞归，轻纨细绮相追飞。","贵戚权门得笔迹，始觉屏障生光辉。","昔日太宗拳毛䯄，近时郭家师子花。","今之新图有二马，复令识者久叹嗟。","此皆骑战一敌万，缟素漠漠开风沙。","其余七匹亦殊绝，迥若寒空动烟雪。","霜蹄蹴踏长楸间，马官厮养森成列。","可怜九马争神骏，顾视清高气深稳。","借问苦心爱者谁，后有韦讽前支遁。","忆昔巡幸新丰宫，翠华拂天来向东。","腾骧磊落三万匹，皆与此图筋骨同。","自从献宝朝河宗，无复射蛟江水中。","君不见金粟堆前松柏里，龙媒去尽鸟呼风。"],"title":"韦讽录事宅观曹将军画马图"}
