{"author":"刘禹锡","id":11278,"strains":["仄仄平平仄，平○仄仄平。","仄平平仄仄，平仄仄平平。","平仄平平仄，○平仄仄平。","仄平平○仄，仄仄仄平平。","平仄平平仄，平○仄仄平。","仄平平仄仄，仄仄仄平平。","平仄平○仄，平平仄仄平。","○平平仄仄，仄仄仄平平。","仄仄平平仄，○平仄仄平。","仄平平仄仄，平仄仄平平。","平仄平平仄，平平仄仄平。","平平平仄仄，仄仄仄平平。","仄仄平平仄，平平仄仄平。","平平平仄仄，仄仄仄平平。"],"paragraphs":["剧韵新篇至，因难始见能。","雨天龙变化，晴日凤骞腾。","游海惊何极，闻韶素不曾。","惬心时拊髀，击节日麾肱。","符彩添隃墨，波澜起剡藤。","拣金光熠熠，累璧势层层。","珠媚多藏贾，花撩欲定僧。","封来真宝物，寄与愧交朋。","已老无时疾，长贫望岁登。","雀罗秋寂寂，虫翅晓薨薨。","羸骥方辞绊，虚舟已绝𫄠。","荣华甘死别，健羡亦生憎。","玉柱琤𪻐韵，金觥雹凸棱。","何时良宴会，促膝对华灯。"],"title":"牛相公见示新什谨依本韵次用以抒下情"}
