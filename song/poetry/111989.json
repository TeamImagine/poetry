{"author":"刘克庄","id":111989,"strains":["仄平仄仄平平仄，平仄平平仄仄平。","平仄平平平平仄，仄平仄仄仄平平。","平平仄仄平平仄，仄仄平平仄仄平。","仄仄仄平平仄仄，仄平仄仄仄平平。"],"paragraphs":["昔人抱璞经三献，今子排云叫九关。","千佛经应冠鳌顶，大人赋可动龙颜。","探梅腊雪园林后，对策薰风殿阁间。","若见故人询病叟，但言深入万重山。"],"title":"送赴省诸友 柯德明"}
