{"author":"齐己","id":41832,"strains":["仄平仄仄仄平平，仄仄平平仄仄平。","平仄仄平平仄仄，平平平仄仄平平。","平平仄仄平平仄，仄仄平平仄仄平。","仄仄仄仄平仄仄，仄平平仄仄平平。"],"paragraphs":["洞庭栽种似潇湘，绿遶人家带夕阳。","霜裛露蒸千树熟，浪围风撼一洲香。","洪崖遣后名何远，陆绩怀来事更长。","藏贮待供宾客好，石榴宜称映舟光。"],"title":"谢橘洲人寄橘"}
