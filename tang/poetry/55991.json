{"author":"李白","id":55991,"strains":["仄仄平平平，平平平平仄○平。","仄平仄平仄，平○平仄仄仄仄。","平仄平平仄平○，仄仄仄仄仄仄平。","平平仄仄仄平仄，仄仄仄仄平平平。","仄仄平平仄平仄，仄仄平仄仄平仄。","平仄仄仄仄，仄仄仄仄平。","仄平仄仄平仄仄，仄仄仄仄平平平。","仄仄仄平仄，平平平平平。","仄仄仄仄仄，○○○平平。","平平仄仄仄仄仄，平平仄仄仄仄○。","平平平○○平平，仄○平平平平平。","平平平平仄仄，仄仄仄平平平。","仄仄仄仄，平平平平。","仄平仄○，平平○平。","平平仄仄仄仄仄，仄仄仄仄平平平。","○平○平平平仄，平平平平平平平平仄。","仄仄仄平平平平，平平平平仄○平。","仄平仄仄仄仄，仄平仄平○平。","平仄平平仄仄，仄仄平平平平。","仄○○仄仄○仄，仄平仄仄平平仄。","仄平仄平平平平，○仄仄仄平平○，平○仄○仄平平。","平平平平○平仄平仄，仄仄仄仄平平平。"],"paragraphs":["海客谈瀛洲，烟涛微茫信难求。","越人语天姥，云霓明灭或可睹。","天姥连天向天横，势拔五岳掩赤城。","天台四万八千丈，对此欲倒东南倾。","我欲因之梦吴越，一夜飞度镜湖月。","湖月照我影，送我至剡溪。","谢公宿处今尚在，渌水荡漾清猿啼。","脚著谢公屐，身登青云梯。","半壁见海日，空中闻天鸡。","千岩万转路不定，迷花倚石忽已暝。","熊咆龙吟殷岩泉，栗深林兮惊层巅。","云青青兮欲雨，水澹澹兮生烟。","列缺霹雳，丘峦崩摧。","洞天石扇，訇然中开。","青冥浩荡不见底，日月照耀金银台。","霓为衣兮风为马，云之君兮纷纷而来下。","虎鼓瑟兮鸾回车，仙之人兮列如麻。","忽魂悸以魄动，恍惊起而长嗟。","惟觉时之枕席，失向来之烟霞。","世间行乐亦如此，古来万事东流水。","别君去时何时还，且放白鹿青崖间，须行即骑访名山。","安能摧眉折腰事权贵？使我不得开心颜。"],"title":"梦游天姥吟留别"}
