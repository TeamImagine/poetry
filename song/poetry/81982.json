{"author":"孙应符","id":81982,"strains":["仄平仄仄仄平平，仄仄平平仄仄平。","仄仄平平平仄仄，平平平仄仄平平。","仄平仄仄平平仄，平仄平平仄仄平。","仄仄平平平仄仄，平平仄仄仄平平。"],"paragraphs":["厄穷那复值凶年，典尽贫家五亩田。","暂给箪瓢居巷内，且将经史向窗前。","潜心矻矻先修己，安命栖栖不怨天。","爵禄功名宜自取，尤当勉力务勤拳。"],"title":"恭次家大人鬻田训子诗韵"}
