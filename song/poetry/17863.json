{"author":"吴芾","id":17863,"strains":["仄平仄平仄，平仄平仄平。","仄○平仄仄，仄仄仄仄平。","平仄仄仄仄，平平仄仄平。","仄○仄仄仄，平仄仄仄平。","○仄仄平仄，仄平仄仄平。","仄平平仄仄，仄仄仄仄○。","仄仄平平仄，仄仄仄仄平。","平仄仄○○，仄○仄仄平。","仄仄仄平仄，平仄仄仄平。","平仄仄仄平，仄仄仄平平。","平平平仄仄，平仄仄平平。","仄平仄仄仄，仄仄仄仄○。","仄仄仄平仄，平仄仄平平。","仄仄平仄仄，仄仄○仄平。","平平仄平仄，平仄仄平平。"],"paragraphs":["我生甲申岁，同岁知几人。","十中无一在，使我涕陨巾。","尝试屈指数，谁登要路津。","不过五六辈，踪迹半已陈。","其一最先达，进为国大臣。","宠荣无与比，近亦以讣闻。","顾我何为者，本是陇亩民。","持橐已过分，寿更近七旬。","独恨苦拘缚，归志不得申。","天复放我归，遂此自由身。","湖山堪寓目，风月足怡神。","有花我共醉，有鸟助我吟。","若不自娱乐，开口对芳辰。","却恐泉下客，笑我浪苦辛。","虽生亦何益，徒负百年春。"],"title":"闻同庚不幸有感"}
