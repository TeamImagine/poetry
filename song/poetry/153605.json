{"author":"周密","id":153605,"strains":["平平仄仄仄，仄仄平平平。","○○○仄平，平仄仄仄平。","仄仄平○平，仄○仄仄平。","平平仄仄平，仄○平○平。","平仄○仄平，仄仄平平平。","仄○仄平仄，平仄平平平。","○仄平仄○，仄仄仄仄仄。","平○○平平，平仄○仄○。","仄仄仄仄○，仄仄平平○。","仄仄平仄平，平仄平平平。"],"paragraphs":["樯乌指鹢首，助我浮清苕。","轻帆乘快风，山势欲动摇。","岸树纷相随，罄折不待招。","舟师坐奏功，破浪声如潮。","身世如白鸥，泛泛殊飘萧。","旁观极歆羡，何异登瀛霄。","正恐风势回，世事不可料。","何如乘安流，天幸其敢徼。","止止勿尽兴，解幔维吾桡。","朗诵秋水篇，孤月生山椒。"],"title":"舟遇顺风"}
