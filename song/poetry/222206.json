{"author":"释重显","id":222206,"strains":["仄仄平平仄仄平，仄平平仄仄平平。","平平仄仄平平仄，仄仄平平仄仄平。","平仄仄平平仄仄，仄平仄仄仄平平。","仄平仄仄平平仄，平仄平平平仄平。"],"paragraphs":["帆挂西风别海城，二疏千古道相应。","谁夸富贵沽时誉，自笑经纶作技能。","残叶赋题红片片，远山供望碧层层。","武林到日符嘉遁，高访岩扃祇许僧。"],"title":"送郎侍郎致政归钱塘"}
