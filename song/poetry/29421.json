{"author":"韩元吉","id":29421,"strains":["仄平平仄仄平平，仄仄平平仄仄平。","仄仄仄平平仄仄，平平平仄仄平平。","平平仄仄平平仄，仄仄平平仄仄平。","仄仄平平平仄仄，仄平平仄仄平平。"],"paragraphs":["莫辞冲雨湿春衣，要看湖山滴翠微。","絮重欲飞堤柳暗，花寒无赖海棠稀。","官忙未觉追游少，酝美犹堪尽醉归。","屈指薰风来几日，绿荷簪水已依依。"],"title":"清明日雨中同中甫子云二兄集湖上"}
