{"author":"方凤","id":159159,"strains":["平平仄仄平平仄，仄仄平平仄仄平。","仄仄平平平仄仄，平平仄仄仄平平。","仄平仄仄平平仄，平仄平平仄仄平。","仄仄平平仄平仄，平平平仄仄平平。"],"paragraphs":["楼成楚菊芳菲候，客凑齐山酩酊期。","与俗相追何日了，登高一啸洗秋悲。","望穷碧落鸿飞外，归恋清樽月到时。","野服从兹近萝薜，西风尘土莫轻吹。"],"title":"吴仲恭翠微楼九日落成和谢皋羽  其一"}
