{"author":"张纲","id":245339,"strains":["平仄平平仄仄平，平平仄仄仄平平。","平平仄仄平平仄，仄仄平平仄仄平。","仄仄仄平平仄仄，仄平仄仄仄平平。","仄平平仄平平仄，仄仄平平仄平平。"],"paragraphs":["筋力摧颓老自知，追欢犹学少年时。","园林胜处看如梦，杖履行来步懒移。","对酒不堪蕉叶满，插花那复帽檐欹。","羡君诗句方豪甚，应笑疏狂亦强随。"],"title":"次韵应文游东园"}
