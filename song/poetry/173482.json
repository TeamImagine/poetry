{"author":"文同","id":173482,"strains":["平仄平平仄仄平，仄平平仄仄平平。","仄平仄仄平平仄，平仄平平仄仄平。","仄仄仄平平仄仄，仄平仄仄仄平平。","平平仄仄平平仄，仄仄平仄仄仄平。"],"paragraphs":["文酒寻常不厌求，坐中须得贾长头。","幸逢九日称佳节，宜对三嵎赏素秋。","岁月但看随叶落，利名当信与云浮。","凭君且学龙山饮，一醉能令万事休。"],"title":"贺陈基载重阳日"}
