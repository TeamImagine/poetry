{"author":"欧阳修","id":79131,"strains":["平平○平仄仄仄，平仄仄仄平平平。","平平○仄仄平仄，○仄仄仄平平平。","平平仄平仄仄仄，平仄仄仄平平平。","平平仄仄仄仄仄，平平仄仄平仄平。","仄平仄仄仄仄仄，平平仄仄仄仄○。","仄○平平仄平仄，仄仄平仄○平平。","○平仄平仄仄仄，平平仄仄仄仄○。","平平仄仄仄平仄，平平仄仄平平平。","平平仄仄平仄仄，平仄平仄平平平。","仄仄平平仄仄仄，仄平仄○○平平。","仄平平○平仄仄，○平平仄仄仄平。","仄平平○平○仄，仄仄平仄仄仄平。","○平仄平平○仄，仄仄平仄平平平。","平○仄平仄仄仄，仄仄仄仄○平平。","仄平平仄仄○仄，平仄仄仄平平○。","仄仄仄平平仄仄，仄仄平平平仄平。"],"paragraphs":["徐生纯明白玉璞，焦子皎洁寒泉冰。","清光莹尔互辉映，当暑自可消炎蒸。","平湖绿波涨渺渺，高榭古木阴层层。","嗟哉我岂不乐此，心虽欲往身未能。","俸优食饱力不用，官闲日永睡莫兴。","不思高飞慕鸿鹄，反此愁卧偿蚊蝇。","三年永阳子所见，山林自放乐可胜。","清泉白石对斟酌，岩花野鸟为交朋。","崎岖磵谷穷上下，追逐猿狖争超腾。","酒美宾佳足自负，饮酣气横犹骄矜。","奈何乖离才几日，苍颜非旧白发增。","彊欢徒劳歌且舞，勉饮宁及合与升。","行揩眼眵旋看物，坐见楼阁先愁登。","头轻目明脚力健，羡子志气将飘凌。","只今心意已如此，终竟事业知何称。","少壮及时宜努力，老大无堪还可憎。"],"title":"伏日赠徐焦二生"}
