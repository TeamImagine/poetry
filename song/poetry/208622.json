{"author":"吕南公","id":208622,"strains":["仄仄仄平仄，平平平仄平。","平平仄仄平，平仄○平平。","○仄仄仄仄，平平仄平平。","仄平仄平平，○仄平平平。","仄仄仄平仄，平平仄平平。","平平仄平平，仄仄平仄平。","仄仄仄仄仄，仄○仄平平。","平平仄平平，仄仄仄仄○。","仄仄仄仄仄，○平仄平平。","平仄仄仄仄，仄仄仄仄平。","仄仄仄仄仄，仄平仄平平。","仄平仄平平，仄仄仄仄○。","仄仄○仄仄，仄平仄平平。","平平仄○平，仄仄○仄平。","仄仄仄仄仄，仄平仄平平。","仄平○仄○，仄仄平仄平。","仄仄仄仄仄，平平仄平平。","平平仄平平，仄仄仄仄○。"],"paragraphs":["尽日绕冈岭，孤征凌险巇。","春风处处豪，游子行安之。","过午或未饭，人烟信遐稀。","暮投熯塘村，正见牛羊归。","黯黯乱山腹，茅庐压笆篱。","阳光向余霞，畏虎先掩扉。","系马就屋尾，解冠挂门眉。","怡声问前程，乞火照寝衣。","夜半雨忽恶，长雷撼坤维。","奴仆亦睡觉，雨泻百箭驰。","草草卷席避，倚墙愿晨鸡。","故园岂无情，一梦不可期。","我有三亩宅，比邻勇鉏犁。","何曾问三旌，自足了四时。","不肯卧寂寂，亦来走栖栖。","幸无王事驱，或是奇鬼欺。","咄咄复咄咄，生平笑狂痴。","明朝遇清溪，莫洗脚上泥。"],"title":"宿熯塘村"}
