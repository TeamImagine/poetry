{"author":"释德洪","id":229269,"strains":["平平平仄仄平平，仄仄平平仄仄平。","平仄平平平仄仄，仄平仄仄仄平平。","仄平平仄平平仄，仄仄平平仄仄平。","平仄仄平平仄仄，仄平平仄仄平平。"],"paragraphs":["空庭丛橘半垂黄，绕屋畦蔬又著霜。","山县人归输井税，麦田雪后縦牛羊。","意行门径欣来客，背负茅檐爱夕阳。","今日故山成怅望，鸟残红柿忆分尝。"],"title":"云庵生辰十一首  其八"}
