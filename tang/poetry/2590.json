{"author":"杜甫","id":2590,"strains":["平○仄○平，仄平平平平。","仄平仄仄平，平平平仄平。","平平仄○仄，仄仄平平平。","仄○平平仄，仄仄平平平。","仄平仄仄仄，平仄平平平。","平○平仄仄，仄仄○平平。","平平仄仄仄，平仄仄仄平。","仄仄仄仄仄，平平仄平平。","○仄仄平仄，○平平○平。","仄平平平仄，仄仄平平平。","平仄仄仄仄，平平平仄平。","平○平平仄，仄仄仄平平。"],"paragraphs":["高标跨苍天，烈风无时休。","自非旷士怀，登兹翻百忧。","方知象教力，足可追冥搜。","仰穿龙蛇窟，始出枝撑幽。","七星在北户，河汉声西流。","羲和鞭白日，少昊行清秋。","秦山忽破碎，泾渭不可求。","俯视但一气，焉能辨皇州。","回首叫虞舜，苍梧云正愁。","惜哉瑶池饮，日宴昆仑丘。","黄鹄去不息，哀鸣何所投。","君看随阳雁，各有稻粱谋。"],"title":"同诸公登慈恩寺塔"}
