{"author":"李白","id":56518,"strains":["仄○仄平仄，平仄平平平。","平平仄仄仄，仄仄平平平。","仄仄平平平，平平仄平平。","○平仄仄仄，仄仄平平平。","○○平平平，仄仄○平平。","仄仄仄仄仄，平平平仄平。","平平仄○平，仄仄仄平平。","仄平仄仄仄，仄仄仄平平。","平平○平仄，平仄仄平平。","平平平仄仄，仄仄○平○。","平平平平仄，仄仄仄仄○。","仄仄仄仄平，平平仄平平。","平平仄仄仄，平仄仄平平。","仄仄仄平平，平平仄平平。","平平平仄仄，仄仄仄○平。","仄仄仄○仄，平平仄平○。","平○仄平平，仄仄仄平平。","平平仄仄仄，仄仄平平平。","仄仄仄仄平，平平仄○平。","平平仄仄仄，仄仄平平平。"],"paragraphs":["醉骑白花马，西走邯郸城。","扬鞭动柳色，写鞚春风生。","入郭登高楼，山川与云平。","深宫翳绿草，万事伤人情。","相如章华巅，猛气折秦嬴。","两虎不可鬬，廉公终负荆。","提携袴中儿，杵臼及程婴。","立孤就白刃，必死耀丹诚。","平原三千客，谈笑尽豪英。","毛君能颕脱，二国且同盟。","皆为黄泉土，使我涕纵横。","磊磊石子冈，萧萧白杨声。","诸贤没此地，碑版有残铭。","太古共今时，由来互哀荣。","伤哉何足道，感激仰空名。","赵俗爱长剑，文儒少逢迎。","闲从博陵游，畅饮雪朝酲。","歌酣易水动，鼓震丛台倾。","日落把烛归，凌晨向燕京。","方陈五饵策，一使胡尘清。"],"title":"自广平乘醉走马六十里至邯郸登城楼览古书怀"}
