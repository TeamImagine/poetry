{"author":"陈造","id":59001,"strains":["平平平平仄平仄，平平仄平仄平仄。","平平○仄平平仄，仄仄平平○仄仄。","平仄仄平仄平仄，仄○仄仄平仄仄。","平平仄仄仄平平，○仄平平仄○仄。","平平仄仄仄平○，仄仄○平○仄仄。","平平仄仄仄平仄，仄○平平○○仄。","平平仄仄仄仄平，仄仄仄平平仄仄。","仄平仄仄平平仄，○○仄仄平平仄。","平平仄仄仄平平，平仄仄平平仄仄。","○平仄仄仄平○，仄仄仄平○○仄。","仄仄平平平仄仄，平仄平平仄平仄。"],"paragraphs":["香云之山瞰平楚，松篁路穷得僧宇。","明窗深室皆严靓，白菊红蕖相媚妩。","它日欲来坐忙迫，此行忽忽宁得所。","蒲团憩定饭秋蔬，衣袂黄尘尚如许。","山僧共话岂须禅，但爱茶瓯如泼乳。","投床有梦不能记，忽听风林如过雨。","鸡声不贷拥被温，又控罢骖陵险阻。","出门便觉仙凡隔，犹闻窣堵风铃语。","今年旱暵遂无年，枵腹吁天连保伍。","颇能念我困驰驱，两两致词相劳苦。","但使秋租毋病汝，吾自卑官惯尘土。"],"title":"检旱宿香云"}
