{"author":"刘宰","id":93104,"strains":["仄仄仄，平仄平。","仄仄仄仄平平平，平○仄仄仄仄平。","平仄平平平仄○，仄仄平平仄仄平。","平平平仄平仄平，○仄仄仄仄仄平，仄仄仄仄平平平。","仄仄平仄平仄平，平○仄平仄仄平。","平仄仄，仄平平，平仄仄仄平平平。","仄平仄仄平仄平，仄仄平仄仄平平。","○仄○仄○，○仄○仄平。","平仄仄仄仄仄平，平仄平仄平仄仄。","平仄仄平平平○平仄仄，仄仄仄平平仄仄。","○平○平仄仄○，○仄仄仄平仄仄。"],"paragraphs":["野有犬，林有乌。","犬饿得食声咿呜，乌驱不去尾毕逋。","田舍无烟人迹疏，我欲言之涕泪俱。","村南村北衢路隅，妻唤不省哭者夫，父气欲绝孤儿扶。","夜半夫死儿亦殂，尸横路隅一缕无。","乌啄眼，犬衔须，身上那有全肌肤。","叫呼伍伯烦里闾，浅土元不盖头颅。","过者且勿叹，闻者且莫吁。","生必有死数莫吁，饥冻而死非幸欤。","君不见荒祠之中荆棘里，脔割不知谁氏子。","苍天苍天叫不闻，应羡道旁饥冻死。"],"title":"野犬行"}
