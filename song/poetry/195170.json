{"author":"苏轼","id":195170,"strains":["平平仄平○○平，平平仄仄平平平。","仄平平仄平仄仄，仄仄仄仄平仄平。","平平仄仄仄平仄，平仄仄仄仄仄平。","仄○○平仄仄仄，仄仄平仄仄仄平。","平平仄仄平仄仄，平平平仄仄仄平。","○○仄仄○平仄，平仄仄仄平仄平。","平平仄仄仄平仄，仄仄仄仄平仄平。","○平平平仄仄仄，仄仄平仄平平平。","平平仄仄仄平仄，○平仄仄仄仄平。","仄仄平平仄平仄，仄○平仄○平平。"],"paragraphs":["天明小儿更传呼，髯刘已到城南隅。","尺书真是髯手迹，起坐熨眼知有无。","今人不作古人事，今世有此古丈夫。","我闻其来喜欲舞，病自能起不用扶。","江淮旱久尘土恶，朝来清雨濯鬓须。","相看握手了无事，千里一笑毋乃迂。","平生所乐在吴会，老死欲葬杭与苏。","过江西来二百日，冷落山水愁吴姝。","新堤旧井各无恙，参寥六一岂念吾。","别后新诗巧摹写，袖中知有钱塘湖。"],"title":"喜刘景文至"}
