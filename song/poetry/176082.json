{"author":"王珪","id":176082,"strains":["仄平平仄仄平平，仄仄平平仄仄平。","平仄仄平平仄仄，平平平仄仄平平。","平平仄仄平平仄，仄仄平平仄仄平。","平仄仄平平仄仄，仄平平仄仄平平。"],"paragraphs":["诏收新土鳯林东，四百年来一战功。","葱岭自横秦塞上，金城还落汉图中。","轻裘坐款无遗策，折箭来庭有旧风。","零雨未蒙音已捷，不劳归旅咏周公。"],"title":"和元厚之平羌"}
