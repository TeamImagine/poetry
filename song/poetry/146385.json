{"author":"金君卿","id":146385,"strains":["平平仄仄平，仄仄平平平。","仄平平平平，○仄仄仄○。","○○仄仄○，仄平仄平平。","平平仄仄仄，平仄平平平。","平仄仄仄平，仄○仄平○。","○平○仄仄，仄仄仄仄平。","○平○平平，平平仄平平。","仄仄仄平仄，仄仄仄仄平。","平平仄○仄，仄仄平○平。"],"paragraphs":["人皆哭仲途，我独悲卿材。","仲途于卿材，犹赐也与回。","回行不可泯，孔弦有余哀。","卿材不偶圣，人孰知贤哉。","龙马驾鼓车，不如一驽骀。","燕金正挂赏，痛惜骨已埋。","操舟过君家，登山甫徘徊。","墓树忽成拱，犯雪色不摧。","携觞奠其下，泪涕霑苍苔。"],"title":"哭刘卿材"}
