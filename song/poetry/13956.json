{"author":"宋祁","id":13956,"strains":["平仄平平仄仄平，平平仄仄仄平平。","平平仄仄平平仄，仄仄平平仄仄平。","仄仄平平平仄仄，平平平仄仄平平。","平平仄仄平平仄，仄仄平平仄仄平。"],"paragraphs":["千尺虹泉界道飞，阴虬横绝负云楣。","浮梁跨岸神移石，劫烬翻波地献池。","度日衔花翔翠鸟，经年支榻养灵龟。","披襟便可袪烦吝，不独东京叔度陂。"],"title":"白兆山桥亭"}
