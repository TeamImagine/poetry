{"author":"张咏","id":112405,"strains":["平平平仄仄平平，仄仄平平仄仄平。","平仄仄仄平仄仄，仄平平仄仄平平。","平平仄仄平平仄，平仄平平仄仄平。","仄仄仄平平仄仄，仄平平仄仄平平。"],"paragraphs":["仙山初指眼初明，倚棹因妨半日程。","云里未忘寻去路，世间争合有浮名。","岩空暗老松千尺，天静时闻鹤一声。","更谢暮霞怜惜别，满坡红影照峥嵘。"],"title":"舟中晚望桃源山"}
