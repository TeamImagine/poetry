{"author":"刘过","id":82750,"strains":["平仄平平仄仄平，仄平仄仄仄平平。","平平仄仄平平仄，仄仄平平仄仄平。","平仄仄平平仄仄，平平仄仄仄平平。","仄平平仄平平仄，平仄平平仄仄平。"],"paragraphs":["尘土中无绝妙词，不能重赋翠微诗。","淋漓醉墨杨廷秀，慷慨悲吟杜牧之。","岩壑尚多吾足倦，江山信美客归迟。","夕阳鸦点城门闭，堤上鞭垂万柳丝。"],"title":"题池州一览亭"}
