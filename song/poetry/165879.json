{"author":"黎廷瑞","id":165879,"strains":["平平仄仄仄，仄仄○仄平。","仄平仄平仄，仄仄平平○。","平○平平平○仄，平平平平仄平仄。","仄仄仄仄平平平，○仄仄平○仄仄。","仄平仄仄仄平平，平平仄仄仄仄平。","○平平平平仄仄，仄平仄仄○平平。","平平仄平平仄仄，仄仄平平仄平仄。","平仄平仄仄仄仄仄平，平仄仄仄仄仄平平平。"],"paragraphs":["微禽负大耻，劲气横紫冥。","口衔海山石，意欲无沧溟。","沧溟茫茫云正黑，涛山峨峨护龙国。","假令借尔秦皇鞭，驱令石头填不得。","布囊盛土塞江流，孙郎览表笑不休。","劳形区区雠浩渺，志虽可尚难乎酬。","蓬莱有人怜尔苦，劝尔休休早归去。","精卫精卫我亦劝汝归，沧海自有变作桑田时。"],"title":"精卫行"}
