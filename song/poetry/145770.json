{"author":"乐雷发","id":145770,"strains":["平平平仄仄平平，平仄平平仄仄平。","仄仄平平平仄仄，平平平仄仄平平。","平平仄仄平平仄，平仄平平仄仄平。","平仄平平平仄仄，平平仄仄仄平平。"],"paragraphs":["苏公堤畔系吟馿，知在垂杨第几株。","学校文章如画餠，朝廷官爵似呼卢。","春吟应欠梅花在，时事曾言楮币无。","惆怅湘湄分袂处，今看细雨长蘼芜。"],"title":"寄吴茂远"}
