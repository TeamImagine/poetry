{"author":"利登","id":136096,"strains":["平○平平仄，仄仄平仄平。","○○平平仄，仄仄平仄平。","○平仄仄仄，仄仄平仄平。","仄平平平仄，仄平平平平。","○仄平仄平，仄仄平平平。","仄平平平平，平仄平仄平。","仄平仄仄平，仄仄平仄○。","仄○平平平，平仄仄仄平。","仄仄仄仄平，平仄平平平。","仄平仄平○，仄仄平仄平。"],"paragraphs":["吾闻烟霞外，粤有天桂山。","其中多仙子，傲睨游乳泉。","三仇久已绝，七试嗟独贤。","愿持琅玕树，种之琼瑶阡。","从此仙子游，上下陵祥烟。","羽玄师华存，灵变师道筌。","涌龙出宝台，绍彼真一传。","肯如幽求痴，仙景愕不前。","亦不画肉芝，平地生潺湲。","所求圣胎凝，视世蝉蜕然。"],"title":"友人自临川来携庾台赵先生与曾丈诸葛帐干丈联和康乐三谷诗句奇格老追遗韵千年间因难见巧玉叠琼重殆非窘才者所宜逐响矣不鉴芜庸欲借手以窃风斲之诲辄依韵为四章因承教二丈  其三"}
