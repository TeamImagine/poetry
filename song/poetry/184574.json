{"author":"范纯仁","id":184574,"strains":["平○仄仄平○平，仄○仄仄平平平。","平平仄仄仄平仄，仄○仄○平平平。","仄仄平仄仄平仄，仄仄仄仄平平平。","○平仄仄○仄仄，仄仄平平仄平仄。","平平仄仄仄仄平，平平平仄平平仄。","仄仄平平仄○仄，平仄○平仄○仄。","仄仄平平平仄平，平仄平平仄平○。","仄仄仄仄平仄平，平平仄仄平仄平。","仄仄○平仄仄平，仄平仄平仄仄平。","仄平仄平仄平仄，平平仄仄平平○。","仄平仄仄平○○，平平仄仄平○○。"],"paragraphs":["黄衣健卒肩乘壶，口传好语无缄书。","为言八使致新酿，赤泥翠笼来兵厨。","轸予官冷乏斟酌，补助不足均赢余。","殷勤拜贶兴不浅，对月开縢露华满。","金波泻出紫玉瓶，珠光飞入琉璃盏。","独酌虽甘少遗味，怀友思贤动深意。","走送城西诗酒家，珠玉琅琅发清思。","李白一斗诗百篇，刘伶一石高七贤。","吏部兴来卧瓮边，贺公眼花井底眠。","乃知醉乡路安稳，华胥有国无圻畛。","愿君恺乐游其间，千秋万岁欢难泯。"],"title":"梁贶之惠酒分饷张伯常朝议"}
