{"author":"梅尧臣","id":35743,"strains":["仄仄平仄平，仄平仄平仄。","仄○仄仄仄，平仄仄○仄。","仄仄仄仄平，仄仄仄仄仄。","平平仄仄平，○仄平平仄。","仄○仄仄平，仄仄仄仄仄。","仄仄○平平，○仄仄平仄。","仄平平平平，仄○仄平仄。"],"paragraphs":["自尔归我家，未尝厌贫窭。","夜缝每至子，朝饭辄过午。","十日九食齑，一日傥有脯。","东西十八年，相与同甘苦。","本期百岁恩，岂料一夕去。","尚念临终时，拊我不能语。","此身今虽存，竟当共为土。"],"title":"怀悲"}
