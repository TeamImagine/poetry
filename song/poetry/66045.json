{"author":"陈傅良","id":66045,"strains":["平平仄仄仄平平，仄仄仄平仄仄平。","仄仄仄平平仄仄，仄平平仄仄平平。","平平平仄平平仄，平仄平平仄仄平。","仄仄平平仄平仄，平平平仄仄平平。"],"paragraphs":["甘盘梦不入高宗，四皓莫知其所终。","傅野有人能论学，汉庭无事可言功。","行藏于此尝成趣，谈笑从今得退公。","分付诸儿理民社，宜休堂上听松风。"],"title":"送沈帅"}
