{"author":"叶梦得","id":235071,"strains":["仄平○平平，仄仄平仄平。","仄平仄平○，仄仄平○平。","仄平平平仄，仄仄平平平。","仄仄仄平仄，平平仄平平。","平平○仄仄，平仄平仄平。","平平仄平仄，○仄仄仄平。","仄仄仄平仄，仄平平仄平。","仄平平仄平，仄仄平平平。","仄平仄仄平，仄仄平仄平。","○平仄仄仄，仄仄平仄平。","仄平仄平平，仄仄仄仄平。","平平仄平平，仄仄平仄平。","平仄○仄仄，平平仄平平。","仄平仄平仄，仄仄平仄平。"],"paragraphs":["大江汹西来，故国今几年。","我衰倦登临，坐愧双行纒。","忽惊山阴集，邂逅来群贤。","俛仰吊前古，高谈注渊泉。","千岩过宿雨，余润滋麦天。","颓檐翳崖壁，过午不得旋。","像佛再经始，此邦心亦虔。","稍欣台殿新，废沼依沦涟。","坐怀马化龙，仅作螂捕蝉。","相倾走掣电，讵暇安枕眠。","六飞暂东巡，恨尔不少延。","单于久凋残，屈已今我先。","衰惫乘一障，无功记凌烟。","乞身自兹始，此计君傥然。"],"title":"明日复游石头城清凉寺再用前韵"}
