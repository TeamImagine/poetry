{"author":"许棐","id":116942,"strains":["仄仄平平仄仄平，仄平平仄仄平平。","平平平仄平平仄，仄仄平平仄仄平。","平仄仄平平仄仄，平平仄仄仄平平。","平平仄仄平平仄，仄仄平平仄仄平。"],"paragraphs":["郭外移来费俸金，几年抬举玉成林。","更无余地栽闲树，尽有高枝著卧禽。","寒影似传东野貌，清声如写伯夷心。","呼童少杀青瑶简，染月濡云寄我吟。"],"title":"寄题竹坡"}
