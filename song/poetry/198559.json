{"author":"苏辙","id":198559,"strains":["仄平平仄仄平仄，仄仄平平仄仄平。","仄仄平平仄平仄，仄平平仄仄仄平。","仄平仄仄平平仄，平仄平平仄仄平。","仄仄平平平仄仄，仄平平仄仄平平。"],"paragraphs":["欲收新麦继陈谷，赖有诸孙替老人。","三夜阴霪败场圃，一竿晴日舞比邻。","急炊大餠偿饥乏，多博村酤劳苦辛。","闭廪归来真了事，赋诗怜汝足精神。"],"title":"文氏外孙入村收麦"}
