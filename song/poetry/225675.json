{"author":"慕容彦逢","id":225675,"strains":["平仄仄仄仄，平平仄平平。","平平仄平仄，○平仄平平。","平平仄平平，平仄平仄平。","仄仄仄平仄，平平仄平○。","仄平仄○仄，平平平仄平。","平仄平平○，平平仄平平。","仄仄平仄仄，平平仄仄平。","平平仄平仄，平平平仄平。"],"paragraphs":["新霁泽国净，禽声落云天。","精庐巧营构，重扉锁春妍。","檐楹曳晴丝，池沼鸣细泉。","卉木互凌没，铅华刷澄鲜。","桧枞屹如削，榴樱开欲然。","零蕊莓苔鲜，幽香杂兰荃。","俛仰欣所遇，尘埃坐自捐。","云何写轩旷，松风鸣素弦。"],"title":"三月雨霁游寿圣寺"}
