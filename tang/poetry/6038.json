{"author":"耿𣲗","id":6038,"strains":["仄仄平平仄，○平仄仄平。","仄平平仄仄，平仄仄平平。","仄仄平平仄，平平仄仄平。","○平仄仄仄，仄仄仄平平。","仄○平平仄，平平仄仄平。","平平○仄仄，仄仄仄平平。","平仄平○仄，平平仄仄平。","仄○平仄仄，平仄仄平平。","仄仄平平仄，平平仄仄平。","仄平平仄仄，平仄仄平平。"],"paragraphs":["九陌朝臣满，三朝候鼓赊。","远珂时接韵，攒炬偶成花。","紫贝为高阙，黄龙建大牙。","参差万戟合，左右八貂斜。","羽扇纷朱槛，金𬬻隔翠华。","微风传曙漏，晓日上春霞。","环珮声重叠，蛮夷服等差。","乐和天易感，山固寿无涯。","渥泽千年圣，车书四海家。","盛明多在位，谁得守蓬麻。"],"title":"元日早朝"}
