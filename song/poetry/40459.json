{"author":"陆游","id":40459,"strains":["仄仄平平仄仄平，仄平仄仄仄平平。","平平平仄平平仄，仄仄平平仄仄平。","仄仄仄平平仄仄，平平平仄仄平平。","平平仄仄平平仄，平仄平平仄仄平。"],"paragraphs":["数十年来一短蓑，死期未到且婆娑。","敲门赊酒常酣醉，举网无鱼亦浩歌。","片月又生红蓼岸，孤舟常占白鸥波。","人间各自生涯别，文叔君房愧汝多。"],"title":"渔父二首  其二"}
