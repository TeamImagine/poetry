{"author":"周紫芝","id":240093,"strains":["平平仄仄平平仄，平○平平平仄仄。","平平仄仄平仄平，仄平平平平仄仄。","平平仄○平仄平，平○仄仄平平○。","平平仄仄平平仄，平仄平平仄平○。","仄仄平平仄仄平，平平仄仄平平仄。","仄平平仄平仄平，平平仄仄平平平。","仄平仄平仄○仄，仄仄仄平○仄平。","平平○○平平仄，○平仄仄平平仄。","仄平仄仄平平平，仄仄平平○仄平。"],"paragraphs":["吴江十月霜华浅，秋空无云霜日暖。","芭蕉树暗帘幕垂，木芙蓉开红婉婉。","银床露重梧叶飞，金钱扫地秋兰萎。","无人自对秋风笑，黄菊葵花不同调。","慢绿妖红解醉人，徐娘未老秋娘少。","少年时节欢乐多，红莲影落秋江波。","若耶女儿白如玉，夜半采莲闻棹歌。","惊风吹浪鸳鸯起，回头日月飞梭里。","对花不饮今蹉跎，泪湿秋风当奈何。"],"title":"木芙蓉歌"}
