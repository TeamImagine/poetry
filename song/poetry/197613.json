{"author":"苏辙","id":197613,"strains":["○○仄仄平，仄仄○仄仄。","平平平仄平，平仄○平仄。","仄平平仄平，仄仄仄○仄。","平平平仄仄，平仄仄○仄。","○平仄○○，仄仄仄平仄。","平平仄仄仄，仄仄仄平仄。","仄平仄平平，○仄仄平仄。","平平平○仄，平仄平平仄。","平平仄○仄，仄仄○○仄。","平平仄仄仄，仄仄仄平仄。","仄平○平仄，平仄○○仄。","仄平仄平仄，仄仄平仄仄。","平平仄平平，仄仄平仄仄。","平平仄仄仄，仄仄平○仄。","仄平仄平仄，平仄○仄仄。","仄平仄平仄，○仄○平仄。"],"paragraphs":["相从恨不多，送我三十里。","车湖风雨交，松竹相披靡。","系舟枯木根，会面两王子。","嘉眉虽异郡，鸡犬固犹尔。","相逢勿空过，一醉不须起。","风涛未可涉，隔竹见奔驶。","渡江买羔豚，收网得鲂鲤。","朝畦甘瓠熟，冬盎香醪美。","乌菱不论价，白藕如泥耳。","谁言百口活，仰给一湖水。","夺官正无赖，生事应且尔。","卜居请连屋，扣户容屣履。","人生定何为，食足真已矣。","愆尤未见雪，世俗多相鄙。","买田信良计，蔬食期没齿。","手持一竿竹，分子长湖尾。"],"title":"将还江州子瞻相送至刘郎家洑王生家饮别"}
