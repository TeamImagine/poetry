{"author":"苏辙","id":197187,"strains":["平平仄平平平仄，平平○平平○仄。","仄平平仄平平平，平仄○平平仄仄。","平平平平平仄平，仄平平平仄○平。","仄平仄仄仄平仄，平平平仄仄平平。","平平仄○平○仄，仄仄平平仄平仄。","仄平平仄仄○平，平仄平平仄平仄。","平仄平平仄仄平，○平仄仄仄平平。","平平仄平仄○仄，平平仄仄平平平。","平仄平平平仄仄，仄仄平仄平平仄。","平仄仄平仄仄平，仄○仄仄平平仄。"],"paragraphs":["前年见君河之浦，东风吹河沙如雾。","北潭杨柳强知春，樽酒相携终日语。","君家东南风气清，谪官河壖不称情。","一麾夏口亦何有，高楼黄鹤慰平生。","荆江洞庭春浪起，汉沔初来入江水。","岸头南北不相知，惟见风涛涌天地。","巫峡潇湘万里船，中流鼓楫四茫然。","高城枕山望如带，华榱照日光流渊。","楼上骚人多古意，坐忘朝市无穷事。","谁道武昌岸下鱼，不如建业城边水。"],"title":"赋黄鹤楼赠李公择公择时知鄂州"}
