{"author":"刘攽","id":183853,"strains":["仄平平仄仄平平，仄仄平平仄仄平。","仄仄平平仄平仄，仄平仄仄仄平平。","仄平平仄平平仄，仄仄平平仄仄平。","仄仄平平仄仄仄，仄平平仄仄平平。"],"paragraphs":["使君归老意逍遥，黑发苍眉见后凋。","自力登山不扶杖，等闲留客亦通宵。","万松乔木参云日，百顷春苗浸海潮。","径欲从公十日饮，艳歌清绝舞妖娆。"],"title":"寄刁景纯"}
