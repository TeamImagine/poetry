{"author":"白居易","id":15218,"strains":["仄仄○平平，仄平平仄平。","仄平仄平仄，仄仄平○○。","仄平平仄○，仄仄仄○平。","仄仄仄平仄，平平平仄平。","仄仄仄平仄，仄仄仄平平。","仄○仄仄平，仄仄仄仄平。","仄仄平平仄，仄仄平仄平。","平平平平仄，仄仄平平平。","平仄仄平仄，仄仄平仄平。","仄仄仄平平，仄○仄平平。"],"paragraphs":["种树当前轩，树高柯叶繁。","惜哉远山色，隐此蒙笼间。","一朝持斧斤，手自截其端。","万叶落头上，千峰来面前。","忽似决云雾，豁达睹青天。","又如所念人，久别一款颜。","始有清风至，稍见飞鸟还。","开怀东南望，目远心辽然。","人各有偏好，物莫能两全。","岂不爱柔条，不如见青山。"],"title":"截树"}
