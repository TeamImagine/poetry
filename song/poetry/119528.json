{"author":"林希逸","id":119528,"strains":["仄平仄仄仄平平，仄仄平平仄仄平。","仄仄平平平仄仄，仄平仄仄仄平平。","仄平平仄平平仄，平仄平平仄仄平。","平仄仄平平仄仄，仄平仄仄仄平平。"],"paragraphs":["病能祟眼似波旬，闻说仙方妙入神。","定要空青为药使，解除翳赤见瞳人。","仆贫何计求珍剂，天寿斯文保玉身。","岩电伫须光烁烁，检书看剑乐千春。"],"title":"和后村答空青韵"}
