{"author":"方回","id":147571,"strains":["仄平平仄仄平平，仄仄平平仄仄平。","平仄仄平平仄仄，平平平仄仄平平。","平平仄仄平平仄，平仄平平仄仄平。","仄仄仄平平仄仄，仄平平仄仄平平。"],"paragraphs":["客从函谷过南州，略说长安旧日愁。","仙隠有峰存紫阁，僧居无寺问红楼。","兰亭古瘗藏狐貉，椒壁遗基牧马牛。","万古不随人事改，独余清渭向东流。"],"title":"长安"}
