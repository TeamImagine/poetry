{"author":"许景衡","id":230113,"strains":["仄平仄平平，仄仄平平平。","仄平平仄仄，仄仄平平平。","○平平仄仄，平仄平平平。","仄○仄○仄，仄平○仄平。","平仄平仄仄，仄平平仄平。","平平仄仄平，平平仄○平。","平平仄仄仄，仄仄仄仄平。","仄平仄仄平，仄仄平仄平。","○平○仄仄，平○仄平平。","仄仄平仄仄，平平仄平平。","○平仄平仄，仄仄平仄○。","○平仄仄仄，仄仄仄平平。","平平仄平平，仄仄仄仄平。","仄仄平仄仄，平平仄平平。","仄平仄平平，仄仄仄平平。","仄仄平仄仄，平平仄平平。","平平仄○仄，平平仄○平。","仄平仄平平，仄平平仄平。","仄仄仄仄仄，平平平平平。","平平仄仄仄，仄○仄平○。"],"paragraphs":["剑溪激流湍，狠石森戈殳。","剑山皆壁立，小径千盘纡。","行人虽慎择，何者为夷涂。","我行岳滩上，短亭临路隅。","诗榜纷四壁，共伤辛氏姝。","辛公罢会稽，归舟挈妻孥。","惊涛触巨石，十掌一息殂。","唯公倚敝篷，脱命颠沛余。","泥沙污玉质，波澜漾罗襦。","草木为惨淡，鸥凫亦惊呼。","娇魂逐流水，散漫何所如。","遗骸不尽获，亦有葬江鱼。","千金不垂堂，覆辙戒后车。","尔死今四纪，曾无复沦胥。","是身等浮云，变灭只斯须。","在物苟有益，宁辞死非辜。","沉江耻谗国，人皆笑三闾。","杀身以成仁，圣言良不诬。","溺死岂尔志，庸知非良图。","纷纷殖已利，感叹独踌躇。"],"title":"白沙驿吊辛氏"}
