{"author":"刘摰","id":187079,"strains":["仄平平仄仄平平，仄仄平平仄仄平。","平仄平平仄平仄，平平平仄仄平平。","平平仄仄平平仄，仄仄平平仄仄平。","仄仄仄平平仄仄，仄平平仄仄平平。"],"paragraphs":["雨晴凉意日相亲，物物秋容绝点尘。","沧海谁期泛槎客，西风先傍忆鲈人。","收还志业围棋局，分付光阴漉酒巾。","欲约一樽清夜话，月中凉露满松筠。"],"title":"次李秬新秋韵二首  其一"}
