{"author":"曹松","id":35473,"strains":["仄仄平平仄，平平仄○平。","平平平○仄，仄仄仄平平。","仄仄○平仄，平平仄仄平。","平平平仄仄，仄仄仄平平。","平仄平平仄，○平仄仄平。","仄平平仄仄，平仄仄平平。"],"paragraphs":["玉殿朝初退，天街一看春。","南山初过雨，北阙净无尘。","夹道夭桃满，连沟御柳新。","苏舒同舜泽，煦妪并尧仁。","佳气浮轩盖，和风袭缙绅。","自兹怜万物，同入发生辰。"],"title":"武德殿朝退望九衢春色"}
