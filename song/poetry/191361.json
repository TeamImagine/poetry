{"author":"冯山","id":191361,"strains":["仄仄○仄平，仄平平平平。","仄平仄仄平，仄仄平○平。","仄平平平平，仄平仄平平。","仄仄仄仄仄，仄仄平平平。","仄平平仄○，仄仄仄仄平。","平仄平仄仄，仄仄平平平。","平平平仄○，仄仄仄仄平。","平平仄平仄，平仄平平○。","仄仄仄平仄，平平平平平。","平平仄平仄，仄仄平平平。","平平仄平仄，仄平平○○。"],"paragraphs":["鉴蚀磨即明，水浑澄斯清。","杂然外滑销，道在虚中生。","达哉彭城公，养心浩无营。","一觉自复本，妙用皆随成。","性通儒佛间，大抵寂与诚。","云见非见故，执见流为情。","名堂虽取相，证实不证名。","文书每丛委，宾客兹逢迎。","二谛本无碍，安知堂虚盈。","优游寄真赏，接引开群盲。","登堂一开豁，洒然尘劳轻。"],"title":"利漕刘忱明复见性堂"}
