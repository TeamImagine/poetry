{"author":"王舫","id":173138,"strains":["仄仄平平仄仄平，平平仄仄仄平平。","平平仄仄平平仄，平仄平平仄仄平。","平仄平平平仄仄，平平平仄仄平平。","仄平仄仄平平仄，仄仄平平仄仄平。"],"paragraphs":["楚泽凄凉笑屈原，行吟如在浣花川。","风回别墅闻桐角，烟冷荒郊挂纸钱。","麰麦正香田舍乐，茅柴初熟酒家连。","锦囊收拾归来晚，踏月闲敲款段鞭。"],"title":"春日郊行次平野韵"}
