{"author":"陆游","id":37979,"strains":["仄平平仄仄平平，平仄平平仄仄平。","仄仄仄平平仄仄，仄平仄仄仄平平。","仄平仄仄平平仄，平仄平平仄仄平。","仄仄平平平仄仄，平平平仄仄平平。"],"paragraphs":["幅巾萧散饯余龄，江左诸贤可乞灵。","护枕小屏图紫阁，映窗矮卷写黄庭。","旷怀与世元难合，幽句何人可遣听。","一酌兰溪遗万事，时看墙底卧长瓶。"],"title":"龟堂独酌二首  其一"}
