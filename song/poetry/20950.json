{"author":"晁公溯","id":20950,"strains":["平平仄仄平平平，○平仄仄○平平。","仄○仄仄仄平仄，仄仄平仄平平○。","仄平平仄仄平仄，仄平仄仄○平平。","平○仄仄仄仄仄，平平仄仄平平平。","仄平仄仄平仄仄，仄仄平平平仄仄。","仄平仄仄平○平，仄平仄仄平平仄。","仄平仄平平仄平，平仄仄仄平仄平。","仄平仄○平仄仄，仄仄○平平平平。","平平○仄平○平，仄平平仄仄仄平。","仄○仄仄仄平仄，仄仄仄仄平平平。","仄平平仄平仄仄，平仄平平仄平仄。","平平仄仄平仄平，仄仄平平平仄仄。","仄平○仄平○○，平平仄仄平平平。","○仄平平仄仄仄，仄仄仄仄平平○。"],"paragraphs":["刘生待诏蓬莱宫，和铅舐墨称良工。","自从八骏狩西极，万里流落巴山中。","老来摹写益神妙，指麾草木回春风。","时将一幅换斗米，千金旧价无由逢。","漫郎手筑江上宅，水鸟山麋森满壁。","问君致此何其多，答云嗜好今成癖。","野人未尝完袴襦，安得绢素充我娱。","孰知世间皆画囿，北尽汧泷南衡庐。","平生长啸桓将军，客持寒具辄怒嗔。","细看粉绘托形似，岂若海岱开精神。","我今丘壑随所向，崖谷波涛入图障。","云罗雾縠虽可怜，幻化纷纷徒自诳。","请君闲暇来相从，翩然共跨高飞鸿。","当使真形识五岳，老眼一洗丹青空。"],"title":"宁江侨人刘生徽宗时以画供奉翰林中近过元汝功见其画甚多皆刘生笔也"}
