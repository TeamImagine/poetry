{"author":"章甫","id":64954,"strains":["仄仄仄平平仄平，仄平平仄仄平平。","平平仄仄仄平仄，仄仄平平平仄平。","平仄仄平平仄仄，仄平仄仄仄平平。","平平平仄仄平仄，仄仄平平仄仄平。"],"paragraphs":["俗物满前无好怀，可堪时序苦相催。","飞蚊扫迹夜方静，过雁传声寒已来。","多病不胜杯潋滟，远游只恐马虺隤。","书窗愁坐令人瘦，独上江楼日几回。"],"title":"愁坐"}
