{"author":"白居易","id":17540,"strains":["平仄平平仄仄平，仄平仄仄仄平平。","仄平平仄平平仄，平仄平平仄仄平。","平仄平平平仄仄，平平仄仄仄平平。","仄平平仄平平仄，仄仄平平仄仄平。"],"paragraphs":["坊静居新深且幽，忽疑缩地到沧洲。","宅东篱缺嵩峰出，堂后池开洛水流。","高下三层盘野径，沿洄十里泛渔舟。","若能为客烹鸡黍，愿伴田苏日日游。"],"title":"题崔少尹上林坊新居"}
