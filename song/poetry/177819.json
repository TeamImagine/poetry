{"author":"王禹偁","id":177819,"strains":["○○仄仄仄平平，平仄平平仄仄平。","平仄仄平平仄仄，仄○平仄仄平平。","平平仄仄平平仄，仄仄平○仄仄平。","平仄仄平○仄仄，仄○平仄仄平平。","○○平仄平平仄，仄仄○平仄仄平。","平仄仄平○仄仄，○平○仄仄平平。","○平仄仄平○仄，仄仄平○仄仄平。","平仄平平平仄仄，平平平仄仄平平。","仄平仄仄平○仄，○仄平平仄仄平。","仄仄○平平仄仄，仄平平仄仄平平。"],"paragraphs":["思纯十日水乡游，归见同年说不休。","湖阔尽疑吞泽国，洞深皆道彻宣州。","杉松自宿千年鹤，橘柚堪轻万户侯。","销夏古湾长积雪，隔帆危柱几经秋。","离离鱼网垂村巷，漠漠茶烟出寺楼。","云叶拥僧迎墨绶，浪花和鹭裹仙舟。","传书往事人难问，炼药池空水自流。","明月峰高欺少室，桃花坞好似瀛洲。","许浑有句君应笑，张祜无诗我不愁。","直拟如今抛印去，雨蓑风艇狎群鸥。"],"title":"听罗评事话太湖洞庭之景因赋十韵"}
