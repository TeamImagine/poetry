{"author":"汪梦斗","id":152948,"strains":["平平仄仄仄平平，仄仄平平仄仄平。","仄仄平平仄平仄，仄平仄仄仄平平。","平平仄仄仄仄仄，平仄平平平仄平。","仄仄仄平平仄仄，平平平仄仄平平。"],"paragraphs":["栖栖我辈只如斯，壮矣如君百倍宜。","若是胸襟合西豹，未应位置下丘迟。","波涵雁影日欲落，霜浄蝉枝风乱吹。","一路尽皆怀古处，任城多有汉时碑。"],"title":"送宗人熙甫入都"}
