{"author":"白居易","id":16412,"strains":["平仄仄平仄，平平仄平平。","仄平仄平仄，仄仄仄平○。","仄平平仄仄，仄仄仄平平。","平平仄仄仄，○仄仄平平。","平○仄仄仄，平仄平○平。","平平仄仄仄，仄平○仄平。","平平平仄仄，平仄平○平。","平平仄仄仄，○仄○○平。"],"paragraphs":["秋景引闲步，山游不知疲。","杖藜舍舆马，十里与僧期。","昔尝忧六十，四体不支持。","今来已及此，犹未苦衰羸。","心兴遇境发，身力因行知。","寻云到起处，爱泉听滴时。","南村韦处士，西寺闲禅师。","山头与涧底，闻健且相随。"],"title":"秋游平泉赠韦处士闲禅师"}
