{"author":"张耒","id":215822,"strains":["仄仄平平仄，仄平平仄平。","仄平平仄仄，仄仄平平平。","平平仄平仄，平仄仄平平。","平平仄仄仄，○仄仄平平。","平○平仄仄，平○仄仄平。","仄平平平平，仄仄仄平平。","仄○仄仄仄，平平仄○平。","平平仄仄平，平仄仄仄平。","平平仄仄平，仄平仄仄平。"],"paragraphs":["皎皎连城璧，实惟天地珍。","足伤曾不售，宝气终氤氲。","山川媚余秀，星斗揽奇氛。","终然不可掩，三浴祓埃尘。","天王斋戒受，严庭具九宾。","贮之黄金台，籍以九龙茵。","事称忘礼厚，人谁骇其新。","车轮走四方，争睹快一陈。","无瑕故易伤，敛辉志乃神。"],"title":"寄子瞻舍人二首  其一"}
