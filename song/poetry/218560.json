{"author":"许翰","id":218560,"strains":["平平仄仄仄平平，仄仄平平仄仄平。","仄仄仄平平仄仄，仄平平仄仄平平。","仄平平仄平平仄，仄仄平平仄仄平。","平仄平平平平仄，平平仄仄仄平平。"],"paragraphs":["公为逐客向何州，我亦求家赋远游。","邂逅二林成晤赏，寂寥千古想风流。","玉锵溪堰凉吹榻，盖偃松萝翠满楼。","明日分携重回首，𬬻峰空见紫烟浮。"],"title":"方舍舟九江适会仆射相公道过二林得非所期相顾叹息辄为长句用志胜游且以叙别"}
