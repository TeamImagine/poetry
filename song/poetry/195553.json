{"author":"苏轼","id":195553,"strains":["仄平平仄仄，仄仄平○○。","仄○平仄平，○仄仄仄平。","平平仄○平，仄仄仄仄○。","仄平○平平，仄仄平平平。","仄○仄平仄，仄仄平平平。","平平仄平○，仄仄平平平。","平平仄仄仄，仄仄平平平。","平平仄平仄，仄仄平平平。","平平平平平，平平仄仄平。","仄仄平仄○，仄仄仄平平。","仄仄仄平仄，平平仄平平。","仄平仄仄仄，仄仄仄仄平。","○仄平平仄，平平仄平平。","仄仄仄仄平，仄○平平平。"],"paragraphs":["四州环一岛，百洞蟠其中。","我行西北隅，如度月半弓。","登高望中原，但见积水空。","此生当安归，四顾真途穷。","眇观大瀛海，坐咏谈天翁。","茫茫太仓中，一米谁雌雄。","幽怀忽破散，咏啸来天风。","千山动鳞甲，万谷酣笙钟。","安知非群仙，钧天宴未终。","喜我归有期，举酒属青童。","急雨岂无意，催诗走群龙。","梦云忽变色，笑电亦改容。","应怪东坡老，颜衰语徒工。","久矣此妙声，不闻蓬莱宫。"],"title":"行琼儋间肩舆坐睡梦中得句云千山动鳞甲万谷酣笙钟觉而遇清风急雨戏作此数句"}
