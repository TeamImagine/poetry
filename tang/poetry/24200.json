{"author":"薛逢","id":24200,"strains":["平平仄仄仄平平，仄仄平平仄仄平。","平仄仄平平仄仄，平平仄仄仄平平。","仄平平仄平平仄，仄仄平平仄仄平。","仄仄平平平仄仄，平平平仄仄平平。"],"paragraphs":["重冈如抱岳如蹲，屈曲秦川势自尊。","天地并功开帝宅，山河相凑束龙门。","橹声呕轧中流渡，柳色微茫远岸村。","满眼波涛终古事，年来惆怅与谁论。"],"title":"潼关河亭"}
