{"author":"韦骧","id":190420,"strains":["平平仄仄仄平平，平仄平平仄仄平。","仄仄仄平平仄仄，仄平平仄仄平平。","仄平仄仄平平仄，仄仄平平仄仄平。","仄仄平平平仄仄，仄平平仄仄平平。"],"paragraphs":["孤城四面插群峰，云翳经旬雨气雄。","自愧不才为县令，近来无事若山翁。","几思羽翼飞腾去，幸有英豪咫尺中。","独上高楼方引脰，喜逢嘉句载清风。"],"title":"和颜令见寄  其一"}
