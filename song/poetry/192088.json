{"author":"郭祥正","id":192088,"strains":["平仄平平仄，仄平○仄○。","仄仄仄仄仄，仄○平仄平。","仄平仄○仄，仄仄○仄平。","仄仄平○平，仄仄平仄平。","仄仄仄仄仄，○仄平平平。","平仄平仄仄，仄平○仄平。","平仄仄仄仄，仄仄平仄○。","仄平仄仄仄，仄仄平平平。","平○平平仄，平平平仄平。","仄平仄平仄，平仄平○平。","平仄仄平仄，仄平○仄○。","仄仄仄仄平，平仄仄仄平。"],"paragraphs":["惟昔庐山旧，舜师称老禅。","惠也乃上足，解空无比肩。","我尝叩其说，活活如涌泉。","况复能吟哦，俯视唐皎然。","一别二十载，相望修途邅。","音信谁谓隔，月华长自圆。","嗟予困俗累，久负香火缘。","适为幕府客，远泛潇湘船。","还过庐山下，庐山安足怜。","既无故人语，顽碧徒参天。","多谢子规鸟，数声空谷传。","准拟趁汝飞，飞落赣水边。"],"title":"寄虔州慈云惠禅师"}
