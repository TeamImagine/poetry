{"author":"范成大","id":43644,"strains":["仄仄平○仄平仄，平仄平平平仄平。","仄○平平仄仄仄，平平平仄平○平。","平平平仄○仄仄，仄平仄平平仄平。","平平仄平仄平仄，仄仄平仄○平平。","仄平仄仄仄仄仄，平平仄仄平平平。","平○仄○仄平仄，仄平仄仄平平平。","○平仄仄平仄仄，平平仄仄仄平平。","仄平平仄仄仄仄，平平仄仄平平平。","仄仄平平仄平仄，平平仄仄平仄平。","平平仄平仄仄仄，平仄仄仄平平○。","仄平平平平○○，平平仄平○平仄。","平平仄○仄仄平，仄仄仄仄平平平。"],"paragraphs":["孺子沧浪濯缨处，千载新堂来卜邻。","潦收无波彻底静，东湖之水堂中人。","蒙阳花谱胜洛下，竹西药阑来海濒。","新篁绿沉桂丹渥，岳立奇石苍苔皴。","赏心满眼伴闭户，天风夜下扶车轮。","胸中种蠡妙经济，鬓须白雪朱颜春。","苍生未佚身未老，斯堂未可忘斯民。","四年西略可万世，孤撑独立扛千钧。","匹马幡幡恃天日，危言岌岌愁鬼神。","浮生蚤休信不恶，持此欲去非吾闻。","客游潇湘逢骑吹，知公已为苍生起。","公今少劳佚者多，湛辈乃可寒江蓑。"],"title":"寄题潭帅王枢使佚老堂"}
