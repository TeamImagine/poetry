{"author":"林逋","id":199876,"strains":["仄仄平平仄仄平，仄平仄仄仄平平。","平平仄仄平平仄，平仄平平仄仄平。","平仄仄平平仄仄，仄平平仄仄平平。","平平仄仄平仄仄，仄仄平平仄仄平。"],"paragraphs":["旧草闲看即自卑，圣朝空道苦于诗。","高才眩望如明逸，新句无因似谓之。","淮甸月华欹枕静，秣陵春色按鞭迟。","邯郸独步西施笑，落得星星两鬓丝。"],"title":"读种先生丁密谏诗"}
