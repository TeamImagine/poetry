{"author":"释道潜","id":202848,"strains":["平平仄仄平仄平，平仄平仄平平平。","平平仄仄仄平仄，仄仄仄仄平平平。","平平平仄仄○仄，仄平仄仄○平平。","仄平仄平仄平仄，平仄仄仄平平平。","仄平平○平仄仄，仄仄平仄平平平。","仄平仄平仄平○，平仄仄仄平○平。","平平○仄平仄仄，仄仄仄仄平平平。","平平仄仄仄平仄，平平仄仄平○○。","平平仄仄仄平仄，仄仄平仄平平平。","平平○平仄平仄，平平仄仄平平○。","平平平仄仄平仄，仄仄仄仄平平○。","仄平仄平仄仄仄，仄仄平仄平仄平。","平平平○仄仄仄，仄仄平仄平○○。","平平仄仄仄仄仄，仄仄仄仄平平平。","仄平仄仄仄平仄，仄○仄仄平平平。","平平平仄仄仄仄，平平仄仄平平平。","平平仄仄仄平仄，仄○平平平平平。"],"paragraphs":["眉山郁茀眉水清，清淑之气锺群形。","精璆美璞不能擅，散发宇内为豪英。","煌煌苏氏挺三秀，豫章杞梓参青冥。","少年著书即稽古，经纬八极何峥嵘。","未央宫中初射策，落笔游刃挥新硎。","翰林醉翁发奇叹，台阁四座争相惊。","逡巡传玩腾众手，一日纸价增都城。","同时父子擅芳誉，芝兰玉树罗中庭。","风流浩荡播江海，粲若高汉悬明星。","前年闻公适吴会，壶浆跪道人争迎。","浮云流水付幽讨，下视世网鸿毛轻。","野人弱龄不事事，白首丘壑甘忘情。","神仙高标独未识，暂弃萝月人间行。","朝吴暮楚失邂逅，惝恍夜梦还惸惸。","迩来旅食寄梁苑，坐叹白日徒虚盈。","彭门千里不惮远，秋风匹马吾能征。","铃斋吏退属幽款，一看挥尘银河倾。"],"title":"访彭门太守苏子瞻学士"}
