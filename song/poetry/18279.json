{"author":"吴芾","id":18279,"strains":["仄仄平平仄仄平，平平仄仄仄平平。","平平平仄平平仄，仄仄平平仄仄平。","平仄平平平仄仄，平平平仄仄平平。","仄平平仄平平仄，仄仄平平仄仄平。"],"paragraphs":["已是年龄及七旬，田园稍给未全贫。","儿孙初识传儒业，世俗还称作贵人。","门外湖山浑可乐，沙头鸥鹭更相亲。","莫将尘事干吾虑，已向君王乞此身。"],"title":"余年七十辄和乐天诗以自广"}
