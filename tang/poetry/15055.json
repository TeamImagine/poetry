{"author":"白居易","id":15055,"strains":["平平仄，仄仄平平仄平仄。","仄仄平平平仄仄，平仄仄○平仄仄。","仄仄平○仄平仄，○○平平平仄仄。","仄平○仄仄平平，仄仄平平平仄平。","○仄平平仄仄仄，平平平仄仄平平。","平平平仄平平仄，平平仄仄平仄仄。","仄仄平仄仄平平，平平仄仄平仄平。","平仄○平仄平仄，平仄仄平○仄平。","平平平○仄仄仄，仄仄仄○○仄仄。","平平仄仄仄○平，平仄平平○仄仄。","仄仄平平平仄仄，仄仄平平平仄仄。","仄仄仄仄仄○平，仄平平仄仄仄○。","仄○平仄平平仄，仄平仄仄平平仄。","平平仄平仄仄平，平仄平○仄平仄。","平平平平仄仄平，平仄平○仄仄平。","○平○平仄仄仄，仄仄平○平○仄。","○平平仄仄平平，○仄○○平仄○。","平仄仄○○仄仄，○平仄仄仄平平。","仄平平○平平仄，仄仄平平平仄仄。","仄平仄仄仄平○，仄仄平平仄平仄。"],"paragraphs":["西凉伎，假面胡人假狮子。","刻木为头丝作尾，金镀眼睛银帖齿。","奋迅毛衣摆双耳，如从流沙来万里。","紫髯深目两胡儿，鼓舞跳梁前致辞。","应似凉州未陷日，安西都护进来时。","须臾云得新消息，安西路绝归不得。","泣向狮子涕双垂，凉州陷没知不知。","狮子回头向西望，哀吼一声观者悲。","贞元边将爱此曲，醉坐笑看看不足。","娱宾犒士宴监军，狮子胡儿长在目。","有一征夫年七十，见弄凉州低面泣。","泣罢敛手白将军，主忧臣辱昔所闻。","自从天宝兵戈起，犬戎日夜吞西鄙。","凉州陷来四十年，河陇侵将七千里。","平时安西万里疆，今日边防在凤翔。","缘边空屯十万卒，饱食温衣闲过日。","遗民肠断在凉州，将卒相看无意收。","天子每思长痛惜，将军欲说合惭羞。","奈何仍看西凉伎，取笑资欢无所愧。","纵无智力未能收，忍取西凉弄为戏。"],"title":"新乐府 西凉伎\t刺封疆之臣也"}
