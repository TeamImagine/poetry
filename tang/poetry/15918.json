{"author":"白居易","id":15918,"strains":["仄仄平平仄，平平仄仄平。","○平平仄仄，仄仄仄○平。","平仄平平仄，○平仄仄平。","平平仄○仄，平仄仄平平。","仄仄○平仄，平平仄仄平。","平平仄平仄，平仄仄平平。","仄仄○平仄，平平仄仄平。","仄平平仄仄，仄仄仄平平。","仄仄○平○，平平仄仄平。","平平平仄仄，仄仄仄平平。","仄仄？○仄，平平仄仄平。","平平○仄仄，平仄仄平平。","仄仄平平仄，平平仄仄平。","平平仄平仄，平仄仄平平。","仄仄平平仄，平平仄仄平。","平平平？仄，仄仄○平平。","平仄平○仄，平平仄仄平。","平○平仄仄，仄仄仄○平。","仄仄平平仄，平○仄仄○。","平○平仄仄，平仄仄平平。"],"paragraphs":["已讶游何远，仍嗟别太频。","离容君蹙促，赠语我殷勤。","迢遰天南面，苍茫海北漘。","诃陵国分界，交趾郡为邻。","蓊郁三光晦，温暾四气匀。","阴晴变寒暑，昏晓错星辰。","瘴地难为老，蛮陬不易驯。","土民稀白首，洞主尽黄巾。","战舰犹惊浪，戎车未息尘。","红旗围卉服，紫绶裹文身。","面苦桄榔裛，浆酸橄榄新。","牙樯迎海舶，铜鼓赛江神。","不冻贪泉暖，无霜毒草春。","云烟蟒蛇气，刀剑鳄鱼鳞。","路足羁栖客，官多谪逐臣。","天黄生飓母，雨黑长枫人。","回使先传语，征轩早返轮。","须防杯里蛊，莫爱橐中珍。","北与南殊俗，身将货孰亲。","尝闻君子诫，忧道不忧贫。"],"title":"送客春游岭南二十韵"}
