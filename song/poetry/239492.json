{"author":"孙觌","id":239492,"strains":["平平仄仄仄平平，仄仄平平仄仄平。","仄仄平平平仄仄，平平仄仄仄平平。","仄平仄仄平平仄，仄仄平平仄仄平。","平仄平平平仄仄，仄平仄仄仄平平。"],"paragraphs":["床头蚁鬬两牛鸣，起起谁呼寝梦惊。","不用沉文招九死，曾因叩角悟三生。","取毡卧看偷儿入，折券羞同贾竖争。","天定胜人端可必，坐看骥子𥬞云行。"],"title":"致政朝奉挽词  其二"}
