{"author":"皮日休","id":27739,"strains":["平○仄仄仄，仄仄平平平。","仄仄平仄仄，仄平仄平平。","平平仄平仄，仄仄平仄平。","仄仄仄仄平，仄仄○平平。","平平仄仄仄，仄仄仄平平。","仄仄仄平平，仄仄○仄平。","平平仄平平，平仄平平平。","○平仄仄平，仄仄仄仄○。","仄仄仄仄平，平平仄仄平。","平平仄平仄，平仄平平平。","仄平仄平平，仄仄仄平平。","平○平平仄，仄平○仄○。","平平平仄仄，仄仄仄平平。"],"paragraphs":["秋深橡子熟，散落榛芜冈。","伛伛黄髪媪，拾之践晨霜。","移时始盈掬，尽日方满筐。","几曝复几蒸，用作三冬粮。","山前有熟稻，紫穗袭人香。","细获又精舂，粒粒如玉珰。","持之纳于官，私室无仓箱。","如何一石余，只作五斗量。","狡吏不畏刑，贪官不避赃。","农时作私债，农毕归官仓。","自冬及于春，橡实诳饥肠。","吾闻田成子，诈仁犹自王。","吁嗟逢橡媪，不觉泪霑裳。"],"title":"正乐府十篇 橡媪叹"}
