{"author":"王藻","id":213492,"strains":["平仄平平平仄平，仄平平仄仄平平。","平平仄仄仄平仄，仄仄平平平仄平。","仄平平平平仄仄，平平仄仄仄平平。","平平仄仄平平仄，仄仄平平平仄平。"],"paragraphs":["元气融成知几春，石人峰好与谁论。","擎天不老岁长在，捧日无言形独尊。","每为头先生雪白，何尝口解把霞吞。","登高望处浑疑活，自许相随游洞门。"],"title":"盖仙山六题 石人峰"}
