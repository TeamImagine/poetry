{"author":"释行海","id":145903,"strains":["仄仄平平仄仄平，平平仄仄仄平平。","仄平平仄仄平仄，仄仄平平仄仄平。","仄仄平平平仄仄，平平仄仄仄平平。","平平平仄平平仄，平仄平平仄仄平。"],"paragraphs":["白苎为衣草结庐，相逢犹问世何如。","每弹山水忘忧曲，懒上王侯自荐书。","白眼鸥边窥宇宙，清樽月下宴樵渔。","时情任似长亭柳，才向秋风日日疏。"],"title":"赠李隠士"}
