{"author":"苏颂","id":179344,"strains":["平平平仄仄平平，仄仄平平仄仄平。","平仄仄平平仄仄，平平平仄仄平平。","平平仄仄平平仄，仄仄平平仄仄平。","平仄仄平平仄仄，仄平平仄仄平平。"],"paragraphs":["文公名节冠当年，没世清风更凛然。","梁父旧庐空德里，西州华屋恸时贤。","平生奏御三千牍，不朽文章二百篇。","潇洒建溪遗俗在，至今弦诵满山川。"],"title":"读杨文公集"}
