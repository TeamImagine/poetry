{"author":"郭祥正","id":192295,"strains":["仄平仄平平，仄仄平仄仄。","仄仄平平○，平平仄平仄。","平仄平平平，仄平平仄○。","平平仄○平，平平○仄仄。","仄平○平○，仄仄平平仄。","平平平○平，平仄○平仄。","仄仄仄○平，平平仄平仄。","平○仄仄仄，仄仄仄仄仄。","仄仄仄平仄，仄仄平仄仄。","平平仄平仄，平仄○仄仄。"],"paragraphs":["百年悯秋霜，念念流运歇。","一昨辞周行，于今鬓垂雪。","幽独谁为扶，寸心徒自折。","翻然驾柴车，宾闳重款谒。","与公论襟期，及此阳春月。","英英栏中花，滋露正妍发。","浊浊瓮中醪，浮醅想芬冽。","朝廷用直道，郡邑罕所阙。","嬿婉我之友，皎若环与玦。","良辰不同乐，衰暮空惜别。"],"title":"暮春之月谒庐守陈元舆待制作"}
