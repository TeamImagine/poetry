{"author":"余靖","id":24919,"strains":["平平平仄平平仄，仄仄平平仄仄平。","平仄仄平仄仄仄，平平仄仄仄平平。","平平仄仄平平仄，平仄平平仄仄平。","仄仄平平平仄仄，仄平平仄仄平平。"],"paragraphs":["层楼幽趣称登临，望远凭高豁素襟。","棋酒等闲忘世虑，溪山最乐是家林。","松声带雨千峰外，潭影涵虚落照深。","此景为君珍赏甚，起余归兴欲抽簪。"],"title":"寄题宋职方翠楼"}
