{"author":"米芾","id":211730,"strains":["仄平仄仄平仄平，平平仄仄平平○。","平平仄仄仄平仄，平仄仄仄平平平。","平平仄仄仄平仄，仄仄平仄平平平。","平○仄仄仄平仄，仄仄仄仄平平平。","仄仄仄○○仄仄，平平仄仄平平平。","仄仄平仄仄仄仄，平仄○仄平平平。","仄平平仄仄平○，仄仄仄仄平平○。","仄平仄仄平平仄，平仄○仄平平平。","平平仄仄仄平仄，平○平仄平平平。","平平仄仄仄平仄，仄仄仄仄平平平。"],"paragraphs":["楚江倒水天上来，吴山削玉青崔嵬。","飞流欲截众峰险，挥手可擘烟云开。","危亭据此揭佳丽，斲出榱桷超层台。","凭空直喜纵高举，下瞰愈觉心悠哉。","旷野万顷正入眼，清风四坐无纤埃。","浅黛低泼弱柳色，红粉正抹秋莲腮。","好音终日自多兴，美景变态谁能裁。","主人与客穷新赏，罗榼更掷神仙杯。","歌珠舞雪不知已，何妨邀月聊徘徊。","时来孰肯趣真隠，寄语沮溺无嫌猜。"],"title":"吴侍禁绿野亭"}
