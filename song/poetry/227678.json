{"author":"释德洪","id":227678,"strains":["仄仄平仄平，仄仄平仄仄。","平平仄仄仄，平仄平仄仄。","仄平○仄仄，仄仄平仄仄。","平平仄平平，平平仄平仄。","平平平仄○，仄仄仄仄仄。","仄平仄仄仄，仄○仄平仄。","仄平○仄平，仄平平仄仄。","仄平仄仄仄，仄仄仄平仄。","平○仄平平，仄平仄平仄。"],"paragraphs":["大范风月湖，小范烟雨柳。","清明与秀彻，风度随付受。","醉阑看落笔，已觉风助肘。","声名定追寻，公卿在怀袖。","江湖方纵浪，第未一唾手。","乃公干国器，谠论在人口。","谪居长闭门，药方曾校否。","著书亦细事，用舍付杯酒。","君看雨园鸠，雨晴定呼旧。"],"title":"赠范伯履承奉二子"}
