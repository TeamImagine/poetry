{"author":"杨巨源","id":9738,"strains":["仄平平仄仄平平，仄仄平平仄仄平。","平仄平平平仄仄，平平仄仄仄平平。","仄平仄仄平平仄，仄仄平平仄仄平。","仄仄平平平仄仄，仄平平仄仄平平。"],"paragraphs":["百张云样乱花开，七字文头艳锦回。","浮碧空从天上得，殷红应自日边来。","捧持价重凌云叶，封裹香深笑海苔。","满箧清光应照眼，欲题凡韵辄裴回。"],"title":"酬崔驸马惠笺百张兼贻四韵"}
