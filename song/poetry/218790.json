{"author":"李廌","id":218790,"strains":["平平仄仄仄仄平，仄仄仄仄平平○。","平平平平仄仄仄，平平○○仄仄平。","平平仄仄仄平仄，仄仄仄仄平平平。","平平仄仄平仄仄，仄仄仄仄平平平。","平平仄平平仄仄，仄仄○仄平仄平。","平○平平仄仄仄，平○仄仄平仄平。","仄仄平平仄平平，仄仄仄仄平平平。","仄平仄平○仄○，仄仄仄仄仄平平。"],"paragraphs":["冈头老桧不记年，古父约以千龄传。","高枝凌兢倚北斗，低枝犹藏万岁烟。","蟠根直与地争固，不许蚓穴通黄泉。","阴森古怪神物附，雨晦每见蛟龙骞。","贤哉乐天真逸者，手植苍桧今宛然。","元和元丰五十纪，婆娑下委才及肩。","信此千龄尚虚云，几见海变丘陵迁。","乃知不为斤斧夭，不在涧底与山巅。"],"title":"千龄桧"}
