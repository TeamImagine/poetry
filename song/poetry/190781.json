{"author":"韦骧","id":190781,"strains":["仄平仄仄仄平平，仄仄平平仄仄平。","仄仄仄平平仄仄，平平平仄仄平平。","平平仄仄平平仄，仄仄平平仄仄平。","平仄平平平仄仄，仄平平仄仄平平。"],"paragraphs":["孟陬闰晦半春光，夜刻初消昼刻强。","谷鸟有声皆得意，林花无处不飘香。","池经夕雨添新渌，柳舞东风发故狂。","亭压高城延过躅，湛然清兴引杯长。"],"title":"和正闰晦日"}
