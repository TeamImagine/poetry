{"author":"张耒","id":215703,"strains":["仄平平，仄平平，平平仄仄○平平。","平平平平平仄仄，平仄○平平仄平。","仄平平平仄平仄，仄仄平平仄平仄。","○平○仄仄仄平，平仄○平○仄仄。","仄平平平仄平仄，仄○平平仄○仄。","平平仄仄平仄平，仄平仄仄○平仄。","仄仄平平仄○平，平平仄仄平平平。","仄平仄仄平平○，仄仄○平平仄平。","仄平平仄平平仄，仄仄平○仄平仄。","平平仄仄仄平平，仄仄仄平平仄仄。","仄平仄仄仄平平，平仄平平仄仄平。","仄平○仄平平仄，仄仄○○仄平平。"],"paragraphs":["度关山，意悠哉，秦关路险行车摧。","秋云沉沉天未晓，关吏正眠关未开。","孟尝逃秦畏秦逐，一日归齐未为速。","重扉当道可奈何，搔首苍茫空驻毂。","主君无言客无计，仰看天星俯相视。","风鸣木响心自惊，咄嗟谩养三千士。","下客趋前敢献诚，为君试效晨鸡鸣。","引声未绝群鸡应，轧轧重门俄彻扃。","马嘶人语车轮转，斗柄斜横夜初半。","奔风捷足欲何追，虎口脱身非素愿。","孟尝好士竟何为，才得鸡鸣狗盗儿。","可怜当日殷勤意，辍食分衣竟为谁。"],"title":"度关山"}
