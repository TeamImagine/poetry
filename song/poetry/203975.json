{"author":"孔平仲","id":203975,"strains":["平平平仄仄平平，平仄平平仄仄平。","仄仄仄平平仄仄，平平仄仄仄平平。","平平仄仄平平仄，平仄平平仄仄平。","仄仄仄平仄仄仄，仄平仄仄仄平平。"],"paragraphs":["空庭愁寂一蝉鸣，斋阁阴阴夏簟清。","鸟背送回残照去，林梢看得晚凉生。","归鸦映水缤纷黑，斜月穿帘点滴明。","一夜渴心不得晓，唯听深井辘轳声。"],"title":"夏夜书事"}
