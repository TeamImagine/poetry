{"author":"雍陶","id":21111,"strains":["仄仄平平仄，○平仄仄平。","仄平○仄仄，○仄仄平平。","平仄平平仄，平平仄仄平。","仄○平仄仄，平仄仄平平。","仄仄○平仄，平平仄仄○。","平平平仄仄，仄仄仄平平。","平仄○平仄，平平仄仄平。","○平仄平仄，平仄仄平平。","平仄○平仄，平平仄仄○。","平平平仄仄，平仄仄平平。","平仄平平仄，○平仄仄○。","平平仄平仄，仄仄仄平平。"],"paragraphs":["二室峰前水，三川府右亭。","乱流深竹迳，分遶小花汀。","池角通泉脉，堂心豁地形。","坐中寒瑟瑟，床下细泠泠。","雨夜思巫峡，秋朝想洞庭。","千年孤镜碧，一片远天青。","鱼戏摇红尾，鸥闲退白翎。","荷倾泻珠露，沙乱动金星。","藤架如纱帐，苔墙似锦屏。","龙门人少到，仙棹自多停。","游忆高僧伴，吟招野客听。","余波不能惜，便欲养浮萍。"],"title":"和河南白尹西池北新葺水斋招赏十二韵"}
