{"author":"刘敞","id":174703,"strains":["仄仄平仄平，仄仄仄仄平。","仄○仄平仄，仄仄平平平。","平平仄○平，平○仄平○。","仄平仄平仄，平仄○仄平。","仄平仄仄平，平仄平仄平。","仄○平仄平，仄仄○平平。","平平仄○仄，仄仄○平平。","仄仄平仄○，仄○平平平。","○○仄平仄，○仄○仄○。","仄仄仄仄平，平平仄平平。","平仄○仄仄，仄○仄○平。","仄平平仄平，平仄平仄○。","平平仄仄○，平仄仄仄平。","仄平平平平，○仄平仄平。","平平仄仄仄，仄仄平仄平。","仄平○仄平，平仄平平平。"],"paragraphs":["我昔居宋都，潜有伐树忧。","不期得君子，卒岁同优游。","杨生旧相知，情分故绸缪。","阮公出倾盖，而肯如白头。","古人有忘年，嗟我非此俦。","譬如羔袖微，岂可参狐裘。","知人视其友，孔圣称焉廋。","所以梁楚间，亦闻东家丘。","相从未云厌，相别难自留。","赠我数百言，精神露蛟虬。","杨子期我用，谓当佐王侯。","阮公推我文，云可齐尹欧。","斯言岂易当，斯道岂易求。","奈何千金珠，中夜而暗投。","书绅愿自勗，杂佩非可酬。","欲知相忆心，淮水清悠悠。"],"title":"寄阮二举之杨十七彦文"}
