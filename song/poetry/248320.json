{"author":"赵鼎","id":248320,"strains":["仄平平仄平平仄，仄仄平平仄仄平。","平仄仄平平仄仄，平平平仄仄平平。","平平仄仄平平仄，仄仄平平仄仄平。","平仄平平仄平仄，平平仄仄仄平平。"],"paragraphs":["本无筹策堪人用，盍挂衣冠遂物情。","官职向来滋味薄，干戈经此梦魂惊。","君犹极口谈经义，我已无心卜死生。","何必吴门变名字，烟江万里叶舟轻。"],"title":"同苗秀才杨山人登舟"}
