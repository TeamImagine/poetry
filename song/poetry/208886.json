{"author":"曾肇","id":208886,"strains":["仄平仄仄仄平平，仄仄平平仄仄平。","仄仄仄平平仄仄，平平仄仄仄平平。","平平平仄平平仄，仄仄平平仄仄平。","仄仄平平仄平仄，仄平平仄仄平平。"],"paragraphs":["出门日日念归期，恐过归期未得归。","画角数声来别浦，孤帆一点背斜晖。","行逢山树秋前落，坐见江云水上飞。","尽是南人好风景，客心惊此却依依。"],"title":"出门寄家"}
