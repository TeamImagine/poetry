{"author":"韩驹","id":237103,"strains":["仄仄仄仄平平平，仄仄仄仄平平平。","平平○仄仄○仄，仄仄仄○平平平。","仄仄平平仄○仄，仄仄平○○平仄。","平平仄仄仄平平，仄仄平○平仄仄。","平平○仄平平○，仄平仄仄平平○。","平平仄仄仄平仄，平平平平平仄平。","平平平平仄平仄，○仄仄○○仄仄。","仄平仄仄仄平平，仄仄平平平仄平。"],"paragraphs":["昔与二子居明心，避贼夜走南山阴。","天寒更蹋沮洳径，月黑错堕杨梅林。","历险登危四三里，少复前行过溪水。","平明乞火野人家，十日身藏岩窟里。","闽俱叹我装赍空，蜀颜转陷妖氛中。","谁言性命脱针孔，沉忧伤人衰疾同。","春风酣酣柳边寺，相对梦中论梦事。","莫嫌薄饭一茎虀，郡国而今无鼓鼙。"],"title":"昔与道颜智俱二僧居武宁明心寺未几与俱避贼山中颜几不免绍兴三年复会于广寿寺偶作一首"}
