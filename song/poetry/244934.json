{"author":"李纲","id":244934,"strains":["平平平仄仄仄平，仄仄仄仄平平平。","仄平仄平仄平仄，平仄平仄平平平。","仄平平仄平平仄，仄仄平仄○平平。","平平仄仄仄平仄，仄平○仄平平平。","仄平仄仄仄平仄，平仄仄仄平平平。","仄○仄仄仄平平，平平仄仄平平平。","仄平平仄仄平仄，仄仄仄仄平平平。","仄平仄仄仄仄仄，平○仄仄平平平。","仄平仄平仄仄仄，仄仄仄仄平仄○。","仄平○仄平仄仄，平平仄仄平平平。","仄○○仄仄平仄，仄平平仄平平平。","仄平○仄仄平仄，仄仄仄仄平○平。","仄平仄仄仄仄仄，平仄○仄○平平。","平平○仄仄平仄，仄平仄仄平平平。","平○仄仄平仄仄，平仄仄仄平平○。","平○平仄仄平仄，仄仄平仄○○平。","仄平仄仄平仄仄，平平仄仄○平平。","平仄平仄仄平仄，仄○仄仄平平平。","仄平○仄仄平仄，仄仄仄仄仄平平。","仄平仄仄仄平仄，仄仄仄仄平平○。","仄平平仄仄○仄，仄平仄仄平平平。","仄○○平仄仄仄，仄平仄仄○○○。"],"paragraphs":["神明之胄庆所钟，禀毓不与常人同。","汉髙子孙尽隆凖，唐室贤辅多华宗。","本朝功德追前古，振振宗姓敦儒风。","君家奕世擅英誉，继持从橐声光崇。","向来仗节使关陕，风绩不减褰帷公。","自从国步暂艰危，低眉信命随飘蓬。","十年流落困覉旅，一日赐对明光宫。","御前奉命作大字，挥毫落纸蟠虬龙。","岂惟笔扛百斛鼎，固已气吐千丈虹。","上流重地方用武，貔貅十万屯元戎。","辍从禁近付飞挽，木牛流马惭无功。","国家敦睦急先务，改授欲使归磨礲。","舍烦就简惬雅志，祗恐漕运难追踪。","闽山中夏荔枝熟，火齐磊落堆盘红。","凭空跨壑千佛寺，金碧照耀烟霞中。","登临多暇饫珍品，岂比朱墨相填丛。","帝心简在方仄席，锋车迅召行登庸。","嗟予忧志苦多病，齿摇髪脱真衰翁。","误恩分阃愧无补，岂有惠泽渐兵农。","乞身屡矣未蒙可，坐使泽雉愁樊笼。","送君南浦惨长别，此心已逐归飞鸿。","会当柴车返故隐，幅巾杖屦长相从。"],"title":"送赵正之判宗室学之官闽中"}
