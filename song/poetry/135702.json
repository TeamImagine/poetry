{"author":"蔡襄","id":135702,"strains":["平平仄仄仄平平，仄平仄仄平平平。","平平○平仄平仄，平平仄仄○平平。","仄○仄仄仄平仄，仄○仄仄平平平。","平仄○平仄○仄，仄平平仄○平平。","平平平仄○平仄，仄仄仄仄平仄平。","平平仄仄仄仄○，仄仄仄仄平平平。","仄平仄仄平平仄，平平仄仄平仄平。","平○仄仄仄平仄，仄仄○○平仄平。","平平平仄平平仄，仄仄平平仄仄平。","平平平仄仄仄仄，○平仄仄平平平。","平平仄仄平平仄，平仄仄仄平平平。","仄仄平平仄平仄，仄平仄仄平平平。","平平仄仄○平仄，仄仄平仄平平平。","○平仄仄仄平仄，仄平仄仄平平平。"],"paragraphs":["清溪曲曲抱山斜，遶溪十里蔷薇花。","春风吹香袭人骨，乾红淡白相交加。","眼睛眩晃不能视，烂如赤日凌朝霞。","时有扁舟向中下，共疑来处从仙家。","于时邀我临流饮，下踞大石盘犬牙。","平生意气一快论，屈指世务还惊嗟。","酒酣襞纸探强韵，胡涂醉字成乱鸦。","侵更把火入官舍，下马犹吟诗各夸。","何言花落悲人世，只见溪流度岁华。","今年初夏我复至，深丛晚艳余孤葩。","山川故物依然在，惟子别路幽明赊。","想象音容杳何许，桂旗猎猎随云车。","悲来独坐荫芳树，涕泪挥洒霑黄沙。","行人怪我爱溪水，那知此恨无边涯。"],"title":"忆弟"}
