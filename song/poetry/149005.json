{"author":"方回","id":149005,"strains":["仄仄平平平仄仄，仄平平仄仄平平。","仄平仄仄平平仄，仄仄平平仄仄平。","仄仄仄平平仄仄，平平仄仄仄平平。","平平仄仄平平仄，仄仄平平仄仄平。"],"paragraphs":["七里滩西更上滩，十年生事一渔竿。","故人共骇霜毛短，俗子犹嫌铁面寒。","雪屋五更天地独，梅诗一句古今难。","虚名浪得真何用，空使先生刻肺肝。"],"title":"岁尽即事三首  其二"}
