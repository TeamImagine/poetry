{"author":"郭印","id":249622,"strains":["○平仄仄平，平仄平仄仄。","平平仄平○，仄仄○仄仄。","平平仄平仄，仄○仄平仄。","平仄仄平平，平平仄平仄。","仄平仄平平，仄仄○○仄。","平平仄平仄，仄仄平平仄。","仄仄平平○，平仄仄仄仄。","仄仄仄平平，平平仄平仄。","平平仄平平，平○仄平仄。","平平仄平仄，仄平平仄仄。","仄平平平平，平仄平仄仄。","○○仄平平，仄仄平仄仄。"],"paragraphs":["中原杀气昏，鱼鸟巢穴改。","城池失金汤，郡邑更守宰。","鸾旗狩吴越，朔骑满淮海。","维蜀限山川，无人识鍪铠。","五年愧端居，万里思行在。","官曹敢尸素，职事甘烦猥。","傥得容栖迟，奚暇择爽垲。","陋巷饱箪瓢，邻墙挹兰茝。","新诗出清奇，高论吐雄迈。","谈谐不知倦，气充无是馁。","藉君风飘飖，祛我云叆叇。","相期树勋名，戮力熙帝载。"],"title":"次韵刘中远见贻之什"}
