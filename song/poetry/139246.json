{"author":"陈著","id":139246,"strains":["仄仄平平仄仄平，平平仄仄仄平平。","平平仄仄仄平仄，平仄仄平平仄平。","仄仄平平平仄仄，平平仄仄仄平平。","仄平仄仄平平仄，仄仄平平仄仄平。"],"paragraphs":["世事纷纷付渺茫，且迎雨信看农忙。","鸠声隔树宿云湿，牛影落田新水凉。","处处丛祠群卜稼，家家蓐食早炊粮。","及时种得苗青活，便觉秋风饭粒香。"],"title":"次韵弟观喜雨二首  其二"}
