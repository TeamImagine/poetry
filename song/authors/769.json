{"name":"宋祁","id":769,"desc":"某闻望之补郡，常雅意于本朝；长孺为郎，每注情于禁闼。皆欲恢明景化，徽序懿纲。宣硕惠于政经，奉清光于昼接。前闻尽在，茂躅可征。恭惟学士淑问熙朝，英猷秀世。颁条列土，重季布之股肱；陪议外庭，凑吾丘之智略。果膺绿诏，入觐紫宸。盖丕绩以上闻，表清衷之弥属。饬东方之骑，飞鞚载严；趣舍人之装，輶轩既御。而某夙叨恩纪，敢嘿颂声。才愧巴人，莫预弥高之唱；惠同嘉树，愿赓勿剪之谣。谨斋沐成七言四韵送行诗三章，缮写捧诣客次，祗候陈献。理非逮意，言且无文，甫成怫悦之辞，少系中和之作。"}
