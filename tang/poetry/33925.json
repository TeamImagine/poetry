{"author":"徐夤","id":33925,"strains":["仄仄平平仄仄平，仄平平仄仄平平。","平平仄仄平平仄，仄仄平平仄仄平。","平仄仄平平仄仄，平平平仄仄平平。","平平仄仄平平仄，仄仄平平仄仄平。"],"paragraphs":["雁塔搀空映九衢，每看华宇每踟蹰。","题名尽是台衡迹，满壁堪为宰辅图。","鸾凤岂巢荆棘树，虬龙多蛰帝王都。","谁知远客思归梦，夜夜无船自过湖。"],"title":"塔院小屋四壁皆是卿相题名因成四韵"}
