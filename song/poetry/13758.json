{"author":"宋祁","id":13758,"strains":["平仄平平仄仄平，仄平平仄仄平平。","平平仄仄平平仄，仄仄平平仄仄平。","平仄仄平平仄仄，平平平仄仄平平。","仄平平仄平平仄，仄仄平平仄仄平。"],"paragraphs":["凫乙天遥水驿长，笠车贪贰会稽章。","风从射的迎仙舸，水是山阴作禊堂。","铃阁宴盘留薤白，书林官笔燥雌黄。","庾郎于此情非浅，应许诸人共据床。"],"title":"寄会稽天休学士"}
