{"author":"杨时","id":215141,"strains":["平平仄仄平平平，平平仄仄平平平。","平平仄仄平平平，仄仄平仄平平平。","平平仄仄○平平，仄平仄仄平平平。","平平仄仄仄平平，平平平○仄平平。","平平○平仄平平，仄仄平○仄平平。","仄平平平仄平平，平仄仄仄平平平。","仄○仄仄平平平，平平○平平仄平。","仄平仄平仄仄平，平平平平仄平平。","平平○○仄？平，平平仄仄平仄平。","平仄仄仄○仄平，平平仄仄仄○○。","平平仄仄平仄平，○平平仄平平○。","仄平平平仄仄平，平平仄仄平仄平。","仄○仄仄平平平，仄平仄平仄平平。","平平仄仄平仄平，平仄仄仄平平平。"],"paragraphs":["方壶七万神鳌连，琼台缥缈居灵仙。","鲸翻海运成桑田，异境谁使夸娥迁。","铦锋四面苍圭圆，巨灵巧以青瑶镌。","揉风洗雨净娟娟，修眉浮空秀争妍。","清溪回旋泻幽泉，下有澄澜湛洄渊。","绣楣雕栏欲飞翻，凌切汉道摩星躔。","恍如直跨须弥巅，琉璃凝光围四天。","喜君妙龄谢世喧，萱堂慈颜白盈颠。","儿童牵衣戏蹁跹，优哉此乐谁与先。","嗟予昔以三釜悬，投身世网百虑煎。","今乎老矣诚可怜，狙猿何用簪缨缠。","子云终须守一廛，诛茅结屋才数椽。","薜衣杂佩纫兰荃，手披白蟫玩青编。","春晖不报常欿然，虽有至乐安能全。"],"title":"寄题环翠楼"}
