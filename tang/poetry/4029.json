{"author":"贾至","id":4029,"strains":["平仄平仄仄，仄平平仄平。","平平○仄平，仄仄平仄仄。","仄仄平仄平，仄平平平平。","仄平仄仄仄，仄仄平平平。","仄仄仄仄平，○○仄仄平。","平平仄仄仄，仄仄平平平。","仄仄仄仄平，仄平仄平平。","仄平仄平平，仄仄平平平。","仄平仄仄平，仄仄仄仄仄。","平平仄仄平，平平仄仄平。","平平仄平平，平仄○平平。","仄平仄仄仄，○仄平平平。","仄平仄平平，仄仄仄仄仄。","仄仄○仄平，平仄平平○。","仄仄仄仄○，平平○平平。","仄平○平平，平仄平○○。","仄仄平平仄，仄仄平仄平。","○平仄○仄，仄仄仄仄平。","平平平仄○，仄仄仄○○。","仄平平平仄，仄仄○○○。"],"paragraphs":["今日霖雨霁，飒然高馆凉。","秋风吹二毛，烈士加慨慷。","忆昔皇运初，众宾俱龙骧。","解巾佐幕府，脱剑升明堂。","郁郁被庆云，昭昭翼太阳。","鲸鱼纵大壑，鸑鷟鸣高冈。","信矣草创时，泰阶速贤良。","一言顿遭逢，片善蒙恩光。","我生属圣明，感激窃自彊。","崎岖郡邑权，连骞翰墨场。","天朝富英髦，多士如珪璋。","盛才溢下位，蹇步徒猖狂。","闭门对群书，几案在我旁。","枕席相远游，聊欲浮沧浪。","八月白露降，玄蝉号枯桑。","舣舟临清川，迢递愁思长。","我有同怀友，各在天一方。","离披不相见，浩荡隔两乡。","平生霞外期，宿昔共行藏。","岂无蓬莱树，岁晏空苍苍。"],"title":"闲居秋怀寄阳翟陆赞府封丘高少府"}
