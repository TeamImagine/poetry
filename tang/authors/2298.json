{"name":"申欢","id":2298,"desc":"申欢，不知何许人。开元中，前进士张佐尝遇之鄠杜逆旅，乘青驴，背鹿革囊，自言扶风人，生宇文周时；又云：有占梦者，言欢前生为梓潼薛君胄，好服食，多寻异书，日诵黄老一百纸。八月十五日，长啸独饮，忽觉两耳有车声，因颓然思寝。头才至席，遂有小车，朱轮青盖，驾赤犊，出耳中，各长二三寸。有二童子，绿帻青帔，亦长二三寸，谓君胄曰：“吾自兜玄国来。”君胄大骇曰：“君适出吾耳，何谓兜玄国来？”二童子曰：“兜玄国在吾耳中，君耳安能处我？”因倾耳示之，乃别有天地。俄从二童子谒蒙玄真伯，授为主箓大夫。即有黄帔三四人，引至一曹署，其中文簿，多所不识。每月亦无请受，但意有所念，左右必先知，当便供给。因暇登楼远望，忽有归思，赋诗一首。二童子见诗，怒曰：“以君质性冲寂，引至吾国，鄙俗余态，果乃未去，”遂逐之。复自童子耳中出。占梦者，前生即耳中童子也。言讫，吐朱绢尺余，令吞之，遂复童子形而灭。"}
