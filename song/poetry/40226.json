{"author":"陆游","id":40226,"strains":["仄仄平平仄仄平，平平仄仄仄平平。","平平仄仄平平仄，仄仄平平平仄平。","仄仄仄平平仄仄，平平仄仄仄平平。","平平仄仄平平仄，仄仄平平仄仄平。"],"paragraphs":["槁竹干薪隔岁求，正虞雪夜客相投。","如倾潋潋蒲萄酒，似拥重重貂鼠裘。","一睡策勋殊可喜，千金论价恐难酬。","他时铁马榆关外，忆此犹当笑不休。"],"title":"夜寒与客烧干柴取暖戏作"}
