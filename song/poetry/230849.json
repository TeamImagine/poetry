{"author":"葛胜仲","id":230849,"strains":["仄平平仄仄平平，平仄平平仄仄平。","平仄仄平平仄仄，平平仄仄仄平平。","仄平仄仄平平仄，仄仄平平仄仄平。","仄仄仄平平仄仄，平平平仄仄平平。"],"paragraphs":["鲁堂诗礼号多儒，文席非才误诏除。","贤路久妨颜已厚，儒宫相借计诚疏。","化鹍未敢图飞翼，搏虎谁能复下车。","诣府自言无以称，空衔诸彦意勤渠。"],"title":"诸生诣府见留再任偶作示勉夫二首  其一"}
