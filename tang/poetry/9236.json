{"author":"权德舆","id":9236,"strains":["平平○仄仄，平仄平平仄。","仄平平仄平，仄仄仄平平。","平平仄仄仄，仄仄平平仄。","仄仄平仄平，平○仄○仄。","仄仄仄○平，平平○仄平。","平平仄平○，仄仄仄平平。","仄仄平平仄平仄，仄平仄仄平平仄。","仄平仄仄仄平平，平仄平平仄平仄。","仄平平○仄平平，○仄平平仄仄平。","平平仄仄○○仄，平仄仄平仄仄平。","○仄平平平仄仄，平仄平平仄平仄。","○平○仄平仄平，平仄○○仄○仄。"],"paragraphs":["前年冠獬豸，戎府随宾介。","去年簪进贤，赞导法宫前。","今兹戴武弁，谬列金门彦。","问我何所能，头冠忽三变。","野性惯疏闲，晨趋兴暮还。","花时限清禁，霁后爱南山。","晚景支颐对尊酒，旧游忆在江湖久。","庾楼柳寺共开襟，枫岸烟塘几携手。","结庐常占练湖春，犹寄藜床与幅巾。","疲羸只欲思三径，戆直那堪备七人。","更想东南多竹箭，悬圃琅玕共葱蒨。","裁书且附双鲤鱼，偏恨相思未相见。"],"title":"省中春晚忽忆江南旧居戏书所怀因寄两浙亲故杂言"}
