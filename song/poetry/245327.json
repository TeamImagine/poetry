{"author":"张纲","id":245327,"strains":["平平仄仄仄平平，仄仄平平仄仄平。","仄仄仄平平仄仄，仄平平仄仄平平。","平平平仄仄平仄，仄仄平平仄仄平。","仄仄仄平平仄仄，仄平平仄仄平平。"],"paragraphs":["愁来莫遣上眉头，着酒驱除醉即休。","未省一官堪送老，已惊双鬓不禁秋。","收心香火供清梦，洗眼云溪结胜游。","唤取短篷乘晚兴，坐看烟浪没轻鸥。"],"title":"用前韵"}
