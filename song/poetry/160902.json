{"author":"梁栋","id":160902,"strains":["平平平平平，平仄仄平仄。","平平仄○仄，仄仄仄平仄。","仄仄平仄○，○仄平平仄。","平平仄仄平，平平仄○仄。","仄平仄仄平，平平仄平仄。","平平平仄仄，仄仄平仄仄。","○○平仄仄，仄○平平仄。","仄仄平仄平，平仄仄平仄。"],"paragraphs":["渊明无心云，才出便归岫。","东皋半顷秫，所种不常有。","苦恨无酒钱，闲却持杯手。","今朝有一壶，携之访亲友。","惜无好事人，能消几壶酒。","区区谋一醉，岂望名不朽。","闲吟篱下菊，自传门前柳。","试问刘寄奴，还识此人不。"],"title":"渊明携酒图"}
