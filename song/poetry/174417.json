{"author":"刘敞","id":174417,"strains":["仄平平平仄，仄仄仄仄仄。","仄仄仄仄仄，仄平仄？仄。","仄平仄○○，仄仄仄仄仄。","○○平仄平，仄平仄平仄。","○平平仄仄，仄仄仄○仄。","平仄平○仄，仄平仄○仄。","仄平平平平，仄仄仄仄仄。","平仄仄仄仄，仄平仄仄仄。","仄平平仄平，仄仄仄平仄。","平仄平仄平，仄仄平平仄。"],"paragraphs":["种蔬南冈下，地薄旱亦久。","抱瓮出复入，拮据病两手。","辍耕起长叹，四海万亿亩。","过亢今若兹，我谁与糊口。","县官祈雨泽，四望已并走。","巫女歌且舞，土龙矫其首。","上天何寥寥，百请未一偶。","霖雨待尔辈，古人亦可丑。","咄嗟云汉诗，万古竟何有。","天地何不仁，百姓为刍狗。"],"title":"种蔬二首  其二"}
