{"author":"苏颂","id":179093,"strains":["平平平○仄，平仄○平平。","仄仄平平仄，平平仄仄平。","平平平仄仄，仄仄仄○平。","仄仄平○仄，平平平仄○。","仄平仄仄仄，仄仄○平平。","仄仄平平仄，平平平仄平。","平平仄仄仄，仄仄仄平平。","仄○平○仄，仄平平仄平。","平平平仄仄，仄仄○平○。","仄仄平平仄，平平仄仄平。","仄平平仄仄，○仄仄平平。","仄仄平平仄，平平仄仄平。","仄平平仄仄，仄仄仄平平。","仄仄○平○，平平仄仄○。","平平仄平仄，平仄仄平平。","仄仄平平仄，○○仄○平。","仄平仄仄仄，○仄仄平平。","仄仄平平仄，平平仄仄平。","仄平平仄仄，平仄仄平平。","仄仄平平仄，平平仄仄平。"],"paragraphs":["濒江多胜宇，兹地更推高。","结友为文会，开樽较饮豪。","春华今始盛，圣代况亲遭。","美景堪行乐，雄谈任叫号。","数家供法馔，百斝和春醪。","异味频登俎，良庖旋奏刀。","盘丰介象鲙，手马毕生螯。","极量觚并榼，忘形罂与槽。","怜君皆旷达，独我叹徒劳。","俗状区区外，刚肠渐渐熬。","壮心虽不屈，谗口亦奚逃。","感寓尝怀古，愁来几悼骚。","宦涂蜗斗角，世事猬森毛。","自得犹千虑，谁能挫一毫。","无烦恶蝇点，须拟效龙韬。","暂适惟诗酒，难兼是燕敖。","纵欢忘倦厌，论契甚坚牢。","峻节凌修干，清风遏怒涛。","就贤知不倦，营道岂云叨。","此席今谁继，知音尽俊髦。"],"title":"景德寺饮会丘思同作述怀诗兼纪一席之事见约同赋辄次元韵"}
