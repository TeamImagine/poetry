{"author":"刘子翚","id":15659,"strains":["仄平平仄仄平平，仄仄平平仄仄平。","仄仄仄平平仄仄，仄平仄仄仄平平。","平平仄仄平平仄，平仄平平仄仄平。","平仄平平仄平仄，仄仄仄仄仄平平。"],"paragraphs":["故山归路岂云赊，忆对春风饯物华。","尚口乃穷怜反舌，以年当废惜残花。","勤渠载酒传非误，仓卒回舆事偶差。","今日重来绿槐夏，已拼缬面醉君家。"],"title":"寄致中因温前约"}
