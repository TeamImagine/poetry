{"author":"方汝疆","id":31292,"strains":["平平仄仄仄平平，平仄平平仄仄平。","仄仄仄平平仄仄，仄平平仄仄平平。","平平仄仄平平仄，平仄平平仄仄平。","仄仄平平平仄仄，仄平平仄仄平平。"],"paragraphs":["疏云薄日冷吴江，江色芦花共渺茫。","四五点山烟霭淡，两三枝桨水云长。","游鱼避网惊微浪，幽鹭窥汀下夕阳。","兴罢归来更回首，满身明月踏溪霜。"],"title":"江上晚行"}
