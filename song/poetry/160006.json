{"author":"林景熙","id":160006,"strains":["平平平仄仄平平，平仄平平仄仄平。","仄仄平平平仄仄，平平仄仄仄平平。","平平平仄平平仄，仄仄平平仄仄平。","仄仄平平平仄仄，仄仄仄仄仄平平。"],"paragraphs":["初阳蒙雾出林迟，贫病虽兼气不衰。","老爱归田追靖节，狂思入海访安期。","春风门巷杨花后，旧国山河杜宇时。","一种闲愁无着处，酒醒重读寄来诗。"],"title":"答郑即翁"}
