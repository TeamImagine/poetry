{"author":"李廷忠","id":80448,"strains":["平平仄仄仄平平，平仄平平仄仄平。","仄仄仄平平仄仄，平平仄仄仄平平。","平平仄仄仄平仄，仄仄平平仄仄平。","仄仄仄平平仄仄，仄平仄仄仄平平。"],"paragraphs":["清溪路入武陵源，鸡犬人家隔近村。","拔地一峰危作柱，栖云五洞窄开门。","空庭有客扫松影，古径无人踏藓痕。","我欲白云岩畔宿，月明一夜听啼猿。"],"title":"游大涤"}
