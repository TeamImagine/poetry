{"author":"刘禹锡","id":1734,"strains":["平平仄平平，仄仄○平平。","平○仄○仄，平仄仄平仄。","仄仄仄仄仄，仄平平仄平。","仄平仄平仄，仄仄○平平。","仄○仄平仄，平仄仄平平。","平仄平仄仄，平平平仄平。","仄○平仄○，仄仄平○平。","平仄○平仄，平平○仄平。"],"paragraphs":["阴风振寒郊，猛虎正咆哮。","徐行出烧地，连吼入黄茆。","壮士走马去，镫前弯玉弰。","叱之使人立，一发如铍交。","悍睛忽星坠，飞血溅林梢。","彪炳为我席，膻腥充我庖。","里中欣害除，贺酒纷号呶。","明日长桥上，倾城看斩蛟。"],"title":"杂曲歌辞 壮士行"}
