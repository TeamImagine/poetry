{"author":"苏辙","id":198312,"strains":["仄平仄仄平平平，平平仄仄平平平。","平平仄仄仄平仄，平仄仄仄平平平。","仄平○仄仄仄仄，○平平○平平平。","平○仄仄平仄仄，仄仄平平平仄平。","仄平仄仄仄平仄，仄仄仄○平平平。","平平仄仄仄○仄，平平仄仄平平平。","平平平仄平仄仄，平仄仄仄平仄平。","平平仄○仄○仄，仄○仄仄平仄○。","仄平平仄○仄仄，平平仄仄○平平。","仄平仄仄仄仄仄，平平仄仄○○平。"],"paragraphs":["谪居杜老尝东屯，波涛绕屋知龙尊。","门前石岸立精铁，潮汐洗尽莓苔昏。","野人相望夹水住，扁舟时过江西村。","窗中缟练舒眼界，枕上雷霆惊耳门。","不堪水怪妄欺客，欲借楚些时招魂。","人生出处固难料，流萍著水初无根。","旌旗旋逐金鼓发，蓑笠尚带风雨痕。","高斋雪浪卷苍石，北叟未见疑戏论。","激泉飞水行亦冻，穷边腊雪如翻盆。","一杯径醉万事足，江城气味犹应存。"],"title":"和子瞻雪浪斋"}
