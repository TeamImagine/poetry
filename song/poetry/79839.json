{"author":"欧阳修","id":79839,"strains":["○仄平平仄，平平○仄平。","○平仄平仄，仄仄仄平平。","仄仄平平仄，○平仄仄平。","仄平平仄仄，仄仄仄平平。","仄仄平平仄，○平仄仄平。","仄平平仄仄，平仄仄平平。","平仄平平仄，平平仄仄平。","平平仄仄仄，仄仄仄平平。","仄仄平平仄，○○仄仄平。","仄平平仄○，平仄仄平平。"],"paragraphs":["禁籞皇居接，香畦镂槛边。","分渠自灵沼，种稻满滮田。","六谷名居首，三农政所先。","擢茎蒙德茂，养实以时坚。","晓谒龙墀罢，行瞻凤盖翩。","粹容知喜色，嘉瑞奏丰年。","衰病惭经学，陪游与俊贤。","安知帝力及，但乐岁功全。","拜赐秋风里，分行黼座前。","自怜台笠叟，来缀侍臣篇。"],"title":"和刘原父从幸后苑观稻呈讲筵诸公"}
