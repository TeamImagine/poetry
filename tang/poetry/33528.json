{"author":"张𧏖","id":33528,"strains":["仄仄平平仄，平平仄仄平。","仄平平仄仄，平仄仄○平。","仄仄平○仄，平○仄仄平。","仄平平仄仄，平仄仄平○。","仄仄○平仄，平平仄仄平。","仄平平仄仄，平仄？平平。","仄仄平○仄，平平仄仄○。","仄平平仄仄，平仄仄平平。","仄仄仄○仄，平○仄○平。","○平平仄仄，平仄仄平平。"],"paragraphs":["欲结千年茂，生来便近松。","迸根通井润，交叶覆庭秾。","历代频更主，盘空渐变龙。","昼风圆影乱，宵雨细声重。","盖密胜丹桂，层危类远峰。","嫩条悬野鼠，枯节叫秋蛩。","翠老霜难蚀，皴多藓乍封。","几家遥共玩，何寺不堪容。","客对忘离榻，僧看误过钟。","顷因陪预作，终夕遶枝筇。"],"title":"和友人许裳题宣平里古藤"}
