{"author":"汤炳龙","id":159816,"strains":["仄仄平平平仄○，平仄平平仄平仄。","平平仄仄仄仄平，仄平平平仄平仄。","○仄仄平仄仄平，仄平仄仄平仄平。","仄平○仄仄仄仄，仄平○平仄仄平。","平平平仄平仄仄，平仄仄平○仄仄。","仄○仄仄仄仄平，○平仄仄平○仄。","仄仄平平仄○平，仄平仄仄平仄○。","仄仄平平仄仄仄，仄○仄平平平平。","平平仄仄平仄仄，平仄仄平平仄仄。","平平仄○平仄平平平，○○仄○平平仄。"],"paragraphs":["我本山阳田舍叟，家有淮南数千亩。","江南倦客老不归，此田多为势家有。","犹记少年学牧时，去时日出归日西。","我生衣食仰此辈，爱之过于百里奚。","祗今辛苦耕砚席，无处卖文长绝食。","卷中邂逅黑牡丹，相逢喜是曾相识。","负郭无须二顷田，一双栗角能几钱。","数口之家便可饱，要如此图知何年。","平生富贵非所愿，城府近来尤可厌。","何时倒乘牛背眠东风，胜如仰看宣明面。"],"title":"题江贯道百牛图"}
