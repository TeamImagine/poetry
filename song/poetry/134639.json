{"author":"释文珦","id":134639,"strains":["仄仄平平仄仄平，仄平平仄仄平平。","平平仄仄平平仄，仄仄平平仄仄平。","平仄仄平平仄仄，仄平平仄仄平平。","平平仄仄平平仄，仄仄平平仄仄平。"],"paragraphs":["借得空房住十春，野麋山鹿日相新。","宁嫌老景犹为客，却喜闲身不属人。","于转物时观世界，向无心处得天真。","深居谢绝曾非傲，朽钝形骸畏屈伸。"],"title":"客居"}
