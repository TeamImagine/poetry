{"author":"饶节","id":224968,"strains":["仄仄仄平仄平仄，平平仄仄平平仄。","平仄平平仄平仄，仄平仄仄平平仄。","仄平仄仄仄平○，仄平仄仄平仄平。","平○仄仄○仄仄，平仄平平平仄○。","平平仄仄○仄仄，仄仄平平仄○仄。","仄平平仄仄仄仄，仄仄仄仄平平仄。","仄平平仄平仄平，仄平平仄仄仄平。","仄仄仄平仄仄仄，平平仄仄平平○。","仄○平平仄平仄，仄仄平平仄平○。","○平平仄仄平仄，平平仄仄平平仄。"],"paragraphs":["北斗以南好风土，西山爽气吞吴楚。","前辈风流固超绝，后生法像仍奇古。","道人久学祖师禅，败裙破衲今几年。","胸中秀气磨未尽，时出新诗皆可传。","都城鼎鼎冠剑伟，井扫权门日中市。","道人香火办寂莫，有脚不踏公侯地。","古来贤俊能几何，只今零落亦已多。","一见道人气象是，蒲团棐几生春和。","我思伸眉向林莽，未暇优游取卿相。","扁舟今日与君别，明朝梦落江湖上。"],"title":"送善权归豫章"}
