{"author":"洪咨夔","id":100031,"strains":["平平仄平平，仄平仄平平。","仄仄平仄平，仄仄平仄平。","仄平仄仄仄，平仄平平平。","平仄仄仄平，仄仄仄仄平。","仄平○仄仄，○平仄○平。","平仄仄仄仄，○仄仄仄平。","仄平仄仄仄，平平仄平平。","仄仄仄仄○，仄仄平平平。","平平仄○仄，平平仄平平。","○仄仄平仄，仄平仄○平。","平平平仄平，仄仄仄仄平。","仄仄仄仄仄，平平平平平。","仄仄仄平仄，平平平仄○。","仄仄平○平，仄平仄平平。","平平仄平仄，平平仄平平。","平仄仄仄仄，○仄平平平。","仄仄仄平○，平平仄平平。","仄仄仄仄平，仄仄平○平。","仄○仄○仄，平仄平○平。","平平仄平仄，平平仄平平。","平平平仄平，仄仄○平平。"],"paragraphs":["于皇永昌陵，食龟大梁都。","坐控天下枢，卜世周鼎俱。","圣贤六七作，夷夏同康衢。","怀鸩玩积安，厝火忘细娱。","黼京相与乐，兴亡视如无。","元气付一锢，膏血供百须。","但知豢富贵，金珠润黄垆。","岂料醉梦中，蛊瘵生华腴。","凄风暗离黍，斜阳渺烟芜。","空令老忠简，渡河死犹呼。","南来吴会雄，北望汴水枯。","迓续赤帝脉，羁縻黄头胡。","楚蜀壮襟带，江淮丰灌输。","以此图中原，所嗟欠谋夫。","平园旧宾客，清灯耿寒炉。","搔首宿感集，拊髀流光徂。","理乱有成鉴，天高不容呼。","拟古赋二京，举一通三隅。","谓堕狗监舌，宁老瓜芋区。","谁能齿皋朔，俳优杂星巫。","芙蓉归去来，月落长庚孤。"],"title":"九华叶子真赋汴吴两都极陈治乱之原仍有诗用杜遣怀韵见寄因和酬之"}
