{"author":"张耒","id":215973,"strains":["○仄仄平平，仄仄平平平。","平平仄○平，仄仄仄平平。","仄平仄平平，仄仄平平平。","仄平平平○，仄○平平平。","仄平平仄平，仄仄平平平。","平平仄○仄，平仄仄平平。","平平仄平平，平仄平平○。","仄仄平平平，仄○仄平平。","仄仄平○平，○平平仄平。","平○仄仄○，仄仄仄仄平。","仄平仄仄平，仄仄仄仄○。","平平仄仄仄，仄仄平平平。","仄仄仄仄○，仄○仄○平。","平平仄仄平，仄仄平仄○。","平平平平仄，仄仄仄平平。","○平仄平仄，仄仄平仄平。"],"paragraphs":["敦复想为诗，目见无全牛。","天工忌其才，小邑使拘囚。","漫涂以尘埃，讼讯群啾啾。","尚于纷纭中，逸兴时奔流。","不知谁使之，瞥尔为南游。","骅骝解其絷，鹰隼脱于鞲。","山川困搜罗，风月遭嘲咻。","举手聊探之，纵横烂琳璆。","不有同行人，更歌而迭酬。","天应悯子劳，久苦暂使休。","奈何少纵之，一放不可收。","归来见我喜，逸气凌高秋。","我窃不自量，妄将挟其辀。","心知不可追，子幸为我留。","君方严旗幢，我亦戒戈矛。","将图诘朝见，百败非予羞。"],"title":"赠敦复"}
