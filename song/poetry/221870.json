{"author":"穆修","id":221870,"strains":["平仄平平平，平平平仄平。","○○仄仄仄，平平仄平平。","平仄仄平仄，○平仄平平。","平平仄仄仄，仄仄平仄平。","平平仄平○，仄仄平平平。","仄仄仄平平，平仄仄仄仄。","平平仄仄仄，平仄平仄○。","平仄平仄仄，○○平○平。","平仄仄仄仄，平平仄平平。","仄仄平○平，仄平仄平平。","平○仄平仄，平平仄平平。","仄仄平仄仄，平○仄平○。","平平仄仄仄，○仄平仄平。","仄仄平仄仄，○平仄平平。","仄平仄平仄，仄仄平○平。","平仄仄○仄，仄仄平仄平。","○仄仄○仄，仄平仄仄平。","仄仄仄仄仄，仄○仄仄平。","仄仄平仄平，平仄仄仄平。","平仄仄平仄，仄仄○平平。"],"paragraphs":["天地开春晖，群阴争闭之。","行行二月路，寒威切人肌。","淫雨恣凌虐，淹旬下无时。","顽云扫复合，直向平地垂。","蒸人共愁叹，万物皆疮痍。","众木有芳华，摧沮不得施。","青苞敛绛萼，同向枝上萎。","民麦悲已病，泥中聊参差。","嘉谷失播种，虽晴谅胡为。","蠢彼田中氓，岂惟念身饥。","州县责常赋，嗷嗷诉之谁。","幸不为盗起，多应尽流离。","吁嗟致此异，其咎安所尸。","悒悒穷巷士，屏身伏茅茨。","读书抗前古，得失心颇窥。","天理不难究，可以人事知。","且欲上其说，惧非己所宜。","有职彼尚默，未当僭汝卑。","勉汝无妄言，言出祸汝随。","谁识此怀抱，独自空嗟嘻。"],"title":"丙寅春雨"}
