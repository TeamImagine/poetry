{"author":"乐雷发","id":145737,"strains":["仄仄仄平仄，仄平仄平平。","仄平平平平，仄仄仄仄平。","平仄仄仄平，？平仄平平。","平平平平仄，仄仄○平平。","○平仄平平，平平仄仄平。","仄平平平平，仄仄平平平。","平仄仄仄仄，仄仄平仄平。","平平平平仄，仄平平平平。","仄○仄仄仄，仄仄平平○。","仄平仄平仄，平仄平仄平。","仄平仄仄仄，平仄平平平。","○平仄平仄，仄仄仄仄平。","平平平平仄，仄仄仄平平。","仄○平仄仄，仄○平仄平。","仄仄仄平平，平仄平平平。","仄仄仄仄仄，仄仄仄仄○。"],"paragraphs":["叫舜问寥阔，咏濂涤尘嚣。","驾言城西游，慨彼往哲遥。","仪凤不可呼，𫛤鹅浴清潇。","怀哉光风杳，蕙若吹凉飚。","苍梧陇云愁，康庐草木雕。","岂无人希周，亦有文规姚。","占毕末学阻，俗薄神理销。","沿流浮伊洛，溯源窥羲尧。","执中与太极，万古瞻魁杓。","察微笃强力，贤圣诚匪辽。","舜宫翳灌木，濂塾栖丛苕。","观乎纪游作，悟彼进学条。","兰卮娱才彦，岂谓磊魂浇。","得深清赏惬，理胜英藻超。","揆予果何为，农野勤耕穮。","景迫昧见道，曷奉德化昭。"],"title":"次韵李监丞城西纪游"}
