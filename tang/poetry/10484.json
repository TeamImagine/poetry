{"author":"欧阳詹","id":10484,"strains":["仄仄平仄平，平平仄○仄。","平平仄平仄，仄仄○平仄。","平仄仄，仄平平，○平平仄平平平。","仄仄仄仄平平平，仄仄平平平仄平。","平平平仄平，平仄平○平。","平仄仄仄平平仄，仄仄○○仄平仄。","仄仄平○平仄平，平平仄仄平平仄。","○平仄平仄仄平，平○平仄平平平。","仄平平仄○平平，仄平仄仄○平平。","仄平平仄○平仄，仄仄平平仄○仄。","平平仄仄仄○平，平平平仄平平仄。"],"paragraphs":["月没天欲明，秋河尚凝白。","皑皑积光素，耿耿横虚碧。","南斗接，北辰连，空蒙鸿洞浮高天。","荡荡漫漫皆晶然，实类平芜流大川。","星为潭底珠，云是波中烟。","鸡唱漏尽东方作，曲渚苍苍晓霜落。","雁叫疑从清浅惊，凫声似在沿洄泊。","幷州细侯直下孙，才应秋赋怀金门。","念排云汉将飞翻，仰之踊跃当华轩。","夜来陪饯欧阳子，偶坐通宵见深旨。","心知慷慨日昭然，前程心在青云里。"],"title":"赋得秋河曙耿耿送郭秀才应举"}
