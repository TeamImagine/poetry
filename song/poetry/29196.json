{"author":"韩元吉","id":29196,"strains":["平仄仄平仄，平平仄○平。","仄○仄平平，仄仄仄仄平。","平平仄平仄，仄仄○平平。","仄仄仄平仄，平○仄平平。","平平仄平仄，仄仄平仄○。","仄平平平仄，仄仄仄仄平。","平平仄仄仄，仄平仄○○。","仄平平○平，仄平平仄平。","仄仄仄平仄，平平仄平○。","平平仄仄仄，仄仄○平平。","仄平平仄平，仄仄平仄平。","仄平仄平平，仄○平仄平。","平平○仄仄，平仄仄仄平。","仄○仄平平，仄仄平仄平。","仄仄仄平仄，仄平仄平○。","仄仄仄仄平，平平仄仄平。","平平仄平仄，仄仄○○○。","仄平平仄仄，仄仄仄仄平。","仄仄仄仄仄，仄平仄平平。","平仄○○仄，仄平仄平平。"],"paragraphs":["城市竞时节，幽寻固难同。","旧闻鹤山奇，欲往岁屡穷。","兹辰尚残暑，夙驾乘西风。","楚俗候飞鹊，阶庭闹儿童。","谁能事针缕，觅巧瓜果中。","起携东床友，况得下榻翁。","青蒲有杰客，放怀适相从。","一招云中仙，共呼潭底龙。","翠壁耸崷崒，龟鱼澹游空。","泉源几万斛，石窦藏丰隆。","久知神物交，解致零雨蒙。","我田甚无多，例思年谷丰。","公才正类此，时至会有庸。","竹间小招提，閴静无鼓钟。","枕石漱甘井，荔丹启筠笼。","若据两石羊，摩挲古狄铜。","高谈剧霏屑，壮气吹长虹。","可无樽酒绿，遂使老颊红。","醉语或不省，啸歌亦舂容。","归欤兴难尽，月明照风松。"],"title":"七夕与孟婿约汤朝美率徐行中游鹤山"}
