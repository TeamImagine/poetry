{"author":"韦骧","id":191124,"strains":["平平仄仄仄平平，平仄平平仄仄平。","平仄平平仄平仄，平平仄仄仄平平。","平平仄仄平平仄，平仄平平仄仄平。","仄仄平平平仄仄，仄平平仄仄平平。"],"paragraphs":["冲蒙盛暑历山川，肤使何尝叹独贤。","星骑逡巡一千里，仙才洒落十三篇。","笼罗绝顶裁诗句，摅发高情破万缘。","但恨阳春难继和，暗投终辨夜光圆。"],"title":"世美朝请贤友近按昭武还宠示道中杂诗十三首因成拙句奉呈"}
