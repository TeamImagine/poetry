{"author":"孙因","id":123546,"strains":["仄仄平平平仄平，仄仄仄平仄平。","仄平仄平仄仄平，仄平平平仄平。","平平仄平仄仄平，平平平平仄仄。","仄仄仄仄平平平，仄平○平仄平。","平仄平平平仄平，仄仄平仄○仄。","仄平仄平平仄平，平仄平平仄平。","仄平平平平平平，平平平平仄仄。","平平仄平平平平，仄仄仄平仄平。","○平仄平平平平，平平平平平仄。","仄仄仄平平仄平，平○仄○平平。","仄仄仄仄平平平，仄仄仄平仄仄。","仄平平平仄仄平，平○平平仄平。","平仄仄平仄平平，平仄仄平仄仄。","仄平仄平仄仄平，仄仄平平仄○。","仄仄仄平仄平平，仄仄○平仄平。","仄仄○仄仄平平，平仄仄平平平。"],"paragraphs":["日铸山之英气兮，既发越于镆鎁。","地灵泄而不尽兮，复薰蒸于草芽。","虽名出之最晚兮，为江南之第一。","视紫笋若奴台兮，又何论乎石花。","维瑞龙之为品兮，与此山以相亚。","意山脉之通贯兮，仙种同乎一家。","汲西岩之清泉兮，松风生乎石鼎。","滋芳液于灵襟兮，沆瀣集乎齿牙。","欧公录之归田兮，苏仙流诸佳咏。","伯玉注于诗版兮，文正赏其甘华。","至雁塔与花坞兮，固郡志之所载。","若余姚之瀑布兮，尤茶经之所夸。","嗟陆羽之不逢兮，宜鉴味之绝少。","世方贵夫建茗兮，孰有知夫越茶。","客曰世非不知兮，顾茗禁之已苛。","亦幸其不尽知兮，姑舍是而言他。"],"title":"越问 越茶"}
