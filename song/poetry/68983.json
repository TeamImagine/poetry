{"author":"释契嵩","id":68983,"strains":["仄平仄仄仄平平，仄仄平平仄仄平。","平仄平平平仄平，仄平平仄仄平平。","平平仄仄平平仄，仄仄平平仄仄平。","仄仄平平平仄仄，平平仄仄仄平平。"],"paragraphs":["暮云将雨苦纷纷，看雨携君倚寺门。","飞鸟惊雷归后坞，落梅流水出前村。","名山当尔何须去，胜事而今更好论。","况有禅翁通妙理，徘徊重款扣真源。"],"title":"次韵和酬"}
