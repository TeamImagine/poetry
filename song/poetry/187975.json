{"author":"王令","id":187975,"strains":["仄仄平平仄仄平，仄平平仄仄平平。","仄平平仄平平仄，仄仄平平仄仄平。","平仄平平平仄仄，仄平平仄仄平平。","平平仄仄平平仄，仄仄平平仄仄平。"],"paragraphs":["二十男儿面似冰，出门嘘气玉蜺横。","未甘身世成虚老，大见天心却太平。","狂去诗浑夸俗句，醉余歌有过人声。","燕然未勒胡雏在，不信吾无万古名。"],"title":"感愤"}
