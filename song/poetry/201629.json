{"author":"彭汝砺","id":201629,"strains":["仄仄平平仄仄平，仄平仄仄仄平平。","平平仄仄平平仄，仄仄平平仄仄平。","仄仄仄平平仄仄，仄平仄仄仄平平。","仄平平仄平平仄，仄仄平平仄仄平。"],"paragraphs":["有客迟留瘴海边，白头想见欲潸然。","淹留每笑犹千里，芘藾遥知有二天。","行听伏波平岭峤，已闻下濑济楼船。","几时幽谷灵芝路，水石相看稳昼眠。"],"title":"寄妻兄宁文渊时广西方用兵而文渊谪官在广东"}
