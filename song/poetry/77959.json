{"author":"巩丰","id":77959,"strains":["仄仄○平平，仄仄仄仄仄。","仄○○仄平，仄仄仄平仄。","平平平仄平，平仄○平仄。","仄仄仄平平，仄仄○平仄。","平平仄仄仄，平仄仄仄仄。","仄○仄仄平，平仄○仄仄。","平平仄平平，仄仄仄仄仄。","平○平仄仄，平仄仄平仄。","仄仄仄平平，平仄平平仄。","平平仄平仄，○仄仄平仄。","仄仄仄仄平，仄仄仄平仄。","平平仄平平，仄仄仄平仄。","仄仄平仄平，平仄仄平仄。","平平仄仄仄，平仄仄仄仄。","平平平仄平，平仄仄平仄。","平平仄平平，仄仄○仄仄。","仄仄仄○平，○平仄○仄。"],"paragraphs":["木石相因依，妙处在得水。","遇其相合时，涧蹙水多止。","巍巍天柱峰，双洞空无底。","怪石抱川回，灌木参天起。","青蛟走玉骨，玄脉贯石髓。","屈折暂得伸，掀舞如掉尾。","亭成自何年，不陋亦不侈。","秋深泉少缩，亭影照清泚。","忽遇水飞流，亭在银涛里。","愁蛟卷亭去，相距不盈咫。","一落坠两谼，力竭势方已。","终疑入江湖，赴海日千里。","昨夜山雨豪，梧竹尽风靡。","轰雷与石鬭，蛟怒几欲死。","吾亭方宴然，清晓见窗几。","因携一樽来，与客相料理。","剩拟画将归，题诗却留此。"],"title":"翠蛟亭泉出天柱之趾将至洞霄门数折下坠方春盛时如蛟饮涧亭当木石最奇处旧取东坡诗语名以舞翠客谓不若直名翠蛟为不费答知宫事王君思明欣改之为赋一首"}
