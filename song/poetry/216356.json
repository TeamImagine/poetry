{"author":"张耒","id":216356,"strains":["仄平仄仄仄平平，仄仄平平仄仄平。","仄仄平平平仄仄，平平平仄仄平平。","平平平仄平平仄，平仄平平仄仄平。","平仄仄平平仄仄，仄平平仄仄平平。"],"paragraphs":["老槐疏竹寺门幽，九月轻寒袭客裘。","漠漠淮烟天际晚，萧萧山雨坐中秋。","风前红叶知时落，篱下黄花对客愁。","为语老僧无我笑，此生终待老林丘。"],"title":"将别普济二首  其一"}
