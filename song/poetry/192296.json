{"author":"郭祥正","id":192296,"strains":["仄平平平仄，仄仄仄仄平。","平平仄○仄，仄仄仄仄平。","平平仄仄仄，仄平平仄仄。","平平平仄平，仄仄平平仄。","仄平平仄仄，仄仄平○仄。","平仄仄○平，○平仄平仄。"],"paragraphs":["妾抬纤纤手，一拂白玉琴。","琴声写三叠，寄妾万里心。","朱弦断可续，妾心常不足。","才惊枫叶丹，又见杨枝绿。","望君君未到，妾貌宁长好。","云鬓懒重梳，从教似秋草。"],"title":"庐陵乐府十首  其一"}
