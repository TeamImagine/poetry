{"author":"喻良能","id":51480,"strains":["平平平平平仄仄，平○平平平仄仄。","仄平仄仄平仄仄，平仄仄仄仄仄仄。","仄平仄仄仄仄○，仄平仄平仄平仄。","○平仄仄仄仄仄，仄仄平平仄平仄。","仄平仄仄仄平○，仄仄○平仄平仄。","仄仄平平仄仄平，○仄平仄平平仄。","仄平仄○仄平平，仄仄平○○仄仄。","仄○平仄仄平平，仄仄仄平平仄仄。","仄平仄仄仄平仄，仄平仄○仄平仄。","○平仄仄仄平平，仄仄平平仄平仄。"],"paragraphs":["刘侯精神秋隼紧，高论悬河倾不尽。","至尊动色嗟谔谔，权幸切齿畏謇謇。","致君未觉贾谊疏，济时尚嫌马周窘。","三年博士向见治，万卷蟠胸一何敏。","歘然大起故乡思，自请题舆佐旟隼。","笑指江城欲载驰，轻弃斑列谁能挽。","羡君去骑日骎骎，顾我朝行犹蠢蠢。","语离宁惮十觞连，惜别不知双泪陨。","赠言见意乏珠玉，作诗饯行少铅粉。","从今数日待君归，握手修门未为晚。"],"title":"古风一首奉送淳叟太博通守豫章"}
