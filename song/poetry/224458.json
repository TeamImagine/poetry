{"author":"洪朋","id":224458,"strains":["仄仄平平仄仄平，平平仄仄仄平平。","平平仄仄平平仄，仄仄平平平仄平。","平仄平平平仄仄，平平仄仄仄平平。","平平平仄平平仄，仄仄平平仄仄平。"],"paragraphs":["句履圜冠不乏贤，桃源深处隠癯仙。","风流未泯刘全一，意气端如员半千。","秋浪龙沙陪软语，云山鹤岭访高眠。","明朝歌竟乘流去，别后还能忆浩然。"],"title":"别桃源山人"}
