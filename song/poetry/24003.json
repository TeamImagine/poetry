{"author":"宋祁","id":24003,"strains":["仄平平仄仄平平，仄仄平平仄仄平。","仄仄仄平平仄仄，仄平平仄仄平平。","平平仄仄平平仄，仄仄平平仄仄平。","仄仄仄平平仄仄，仄平平仄仄平平。"],"paragraphs":["隔霜云叶绕天愁，闰节重来续旧游。","赋客岂辞聊暇日，楚人无奈賸悲秋。","寒萸实老犹薰佩，晚菊香残不占瓯。","怅忆故园归信断，渚鸿川鲤两悠悠。"],"title":"闰九月九日登高有感"}
