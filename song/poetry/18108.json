{"author":"吴芾","id":18108,"strains":["仄平平仄仄平平，仄仄平平仄仄平。","仄仄仄平平仄仄，仄平平仄仄平平。","平平仄仄平平仄，仄仄平平仄仄平。","仄仄仄平平仄仄，平仄仄仄仄平平。"],"paragraphs":["要同佳客濯清泉，却下危楼上画船。","拭目已看云际月，洗心还爱水中天。","更无暑气侵尊俎，但有薰风入管弦。","我欲就闲行作别，且拼一醉共陶然。"],"title":"五月五日领客泛舟"}
