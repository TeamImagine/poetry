{"author":"郭印","id":249646,"strains":["仄平平平平，仄仄平仄○。","仄平仄仄○，仄仄仄平平。","仄平仄平仄，仄仄○仄平。","平平仄平仄，仄仄平平平。","仄仄平平平，平平仄平平。","平平仄仄仄，仄○仄平平。","平仄仄平仄，仄仄平○平。","仄平仄平仄，平平仄平○。","平平仄仄仄，平仄平平○。","平平仄平仄，平仄平仄平。","仄○平仄○，平仄仄平平。","仄平平仄仄，仄仄平仄平。"],"paragraphs":["筑亭邀青山，眷此幽意深。","十年废扫除，木拱竹成林。","客来眼生翳，不惜斤斧寻。","丁丁度余响，几席延嵚崟。","一掌开平川，双鬟出高岑。","初疑白日晦，坐顷失繁阴。","虚壁荡晴影，耿耿明衣襟。","是时菊花节，悠然副登临。","残霞映夕酌，幽籁随清吟。","人情异晨夕，山色无古今。","世间诸法空，通塞本由心。","勉挥金宝劔，勿使茅苇侵。"],"title":"九日同诸友游丰乐院翠围亭槛前竹树蓊蔽命僧剪除青山宛然复出遂以开林出远山为题探韵印得林字"}
