{"author":"陆游","id":39189,"strains":["平平仄仄仄平平，平仄平平仄仄平。","仄仄平平仄平仄，平平平仄仄平平。","平仄仄仄平平仄，平仄平平仄仄平。","平仄仄平平仄仄，仄平仄仄仄平平。"],"paragraphs":["朱颜已去鬓丝稠，知复人间几岁留。","正可床头著周易，安能车上说春秋。","齑盐日昳从儿好，弦诵更阑解我忧。","时发一言常中理，绝胜问事不能休。"],"title":"子聿以刚日读易柔日读春秋常至夜分每听之辄欣然忘百忧作长句示之"}
