{"author":"陆游","id":37034,"strains":["仄仄平平仄仄平，平平平仄仄平平。","仄平仄仄平平仄，仄仄平平仄仄平。","平仄平平平仄仄，平平平仄仄平平。","仄平仄仄平平仄，仄仄平平仄仄平。"],"paragraphs":["七十残年百念枯，桑榆元不补东隅。","但存隠具金鸦觜，那梦朝衣玉鹿卢。","身世蚕眠将作茧，形容牛老已垂胡。","客来莫问先生处，不钓娥江即镜湖。"],"title":"七十"}
