{"author":"李光","id":236030,"strains":["平仄仄○仄，平平○仄平。","平平○仄仄，平仄仄平平。","仄仄平平仄，平平仄仄平。","仄平平仄仄，仄○仄平平。","仄仄平平仄，平平仄仄○。","平平平仄仄，仄仄仄平○。","平仄○平仄，平平仄仄平。","平○平仄仄，仄仄仄平平。","仄仄○平仄，○平仄仄平。","平平平仄仄，平仄仄○○。","平仄○平仄，平平仄○平。","平○平仄仄，平仄仄平平。","仄○○○仄，平平仄仄○。","平○平仄仄，仄仄仄平平。","仄仄平平仄，？平仄仄平。","仄平平仄仄，仄○仄平平。","仄仄○○仄，○平仄仄平。","平平○仄仄，平仄仄平平。"],"paragraphs":["投老几三黜，郊居更一迁。","江山相映带，风物自清妍。","妙墨移新榜，清诗失旧镌。","地偏无俗辙，境胜赖前贤。","气浃冈峦润，荣滋草木鲜。","双泉今莫辨，异味岂虚传。","余润分畦圃，支流给市廛。","幽嵌锵玉佩，石罅涌玑璿。","沥漉闻朝汲，淙琤搅夜眠。","甘寒通沆瀣，精洁秘蜿蜒。","奔驶观洄洑，泓渟有折旋。","滂沱苏旱岁，清冷变炎天。","雁过空遗影，僧来忽误禅。","澄澜涵璧月，暗谷响朱弦。","梦想千岩秀，徜徉一壑専。","使君常倒载，别乘屡加笾。","隔竹闻茶臼，临池泛酒船。","尘襟如可洗，来此弄潺湲。"],"title":"泂酌亭诗"}
