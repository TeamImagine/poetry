{"author":"李纲","id":243085,"strains":["仄平仄仄平○平，仄平仄仄平平平。","平平仄仄仄仄仄，○仄○平平仄平。","平平平仄平仄仄，平仄仄仄平平平。","平平平仄仄仄仄，平仄仄仄平平○。","○平平仄仄平仄，仄仄仄○平仄平。","平平仄仄仄仄仄，仄仄仄仄平平平。","○平平平仄平仄，平○仄仄○平平。","仄平平仄仄平仄，平仄平仄仄仄平。","平平仄仄仄仄仄，仄○仄仄平平平。","仄平仄仄仄平仄，仄仄仄仄平平平。","仄平仄仄仄平仄，仄仄平仄平平平。","平平平仄仄仄仄，仄仄仄仄平○平。","仄平平仄仄平仄，仄仄仄仄平平平。","平平仄仄仄平仄，平仄仄仄平○平。","平平平仄仄平仄，仄仄平仄平平平。","仄平○仄仄平仄，○○○仄平平平。"],"paragraphs":["我生禀赋愚且屯，昔游帝所知何因。","狂言妄发取谴废，屏迹分甘麋鹿群。","公于何许知姓字，迂趾访我梁谿滨。","平生倾盖意气合，谈笑便觉襟怀亲。","如公材识迈伦等，缓步自当居要津。","胡为亦复作此态，出语辄已惊臣邻。","扁舟归探会稽穴，单骑去指苍梧云。","岭南风土不全恶，阳朔山水古所珍。","郎官出宰乃故事，绝徼万里皆吾民。","布宣德泽被蛮邑，犷俗可使风还淳。","古来节士志沟壑，笑视生死同埃尘。","甘心刀锯蹈鼎镬，徇国讵免危其身。","圣朝寛大幸无比，窜谪未久多蒙恩。","辕驹仗马恋刍豆，何用局促声长吞。","堂堂基业甚宏远，岂使扶助无良臣。","勉旃行矣伫旋旆，乘兴且访山阴人。"],"title":"寄李泰发吏部"}
