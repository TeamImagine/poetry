{"author":"朱褒","id":224306,"strains":["仄仄平平○，平平仄仄平。","平平平仄仄，仄仄仄平平。","平仄○平仄，平平仄仄平。","平平平仄仄，仄仄仄平平。","仄仄平平仄，平平仄仄平。","平○平仄仄，○仄仄平平。","仄仄○○仄，平平仄○平。","平平平仄仄，平仄仄平平。","仄仄平平仄，平平仄仄平。","平平○仄仄，平仄仄平○。"],"paragraphs":["太史声名重，江楼昔有言。","诗清排屈宋，意古挹羲轩。","飞栋苍云合，窥鱼白羽翻。","台高萦水府，气爽返梅魂。","市远风埃洁，川腴草木繁。","沧浪初出日，瓠落可浮樽。","曲岸疏帆影，枯槎隠烧痕。","秋容天漠漠，春意雨昏昏。","地易规模在，碑新典则存。","溪山重入座，先哲岂虚论。"],"title":"和曾密公江楼诗韵"}
