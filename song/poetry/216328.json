{"author":"张耒","id":216328,"strains":["平○平仄仄，仄仄仄平平。","平仄平平仄，平平平仄平。","平平平仄仄，平仄仄平平。","平仄仄仄仄，○平平仄平。","○平○○仄，仄仄仄平平。","仄仄平平仄，平平仄仄○。","○○仄平仄，仄仄仄○平。","○仄仄平仄，仄平平仄平。","仄平平仄仄，平仄仄○平。","仄仄平平仄，平平平仄平。","仄○平仄仄，平仄仄平平。","平仄平平仄，平平仄仄平。","平平平仄仄，仄仄仄仄平。","仄仄平平仄，○○仄仄平。","平平○仄仄，仄仄仄○平。","仄○○平仄，平平仄仄平。","○平平仄仄，平仄仄平平。","仄仄平平仄，平○平仄○。"],"paragraphs":["山深疑路断，古寺忽开门。","乔木风霜急，荒崖云雨痕。","朝霞明翠霭，秋雨濯岚昏。","幽鸟不避客，闲云时入轩。","重萝深更绿，碧涧浅无浑。","宝地黄金布，飞泉白玉喷。","庭闲卧驯鹿，果熟引王孙。","禅静石为室，客迷桃满园。","每悲尘世幻，方信梵王尊。","野实饥堪荐，阳崖冬自温。","便当安寂寞，何事走歊烦。","清梵晨斋启，高松夜枕喧。","逢人休问道，得意已忘言。","直指曹溪路，劳将贝叶翻。","功名叹不偶，岁月去如奔。","久分疏轩冕，宁辞友玃猿。","从容岩客话，粗粝野僧飧。","即是平生乐，心期何日论。"],"title":"和柳郎中山谷寺翠光亭长韵"}
