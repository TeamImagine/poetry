{"author":"王季友","id":5515,"strains":["仄平平仄仄，仄平仄仄○。","平仄仄仄平，仄平仄仄平。","仄仄平平平，平仄仄仄平。","仄平仄平仄，仄○平平平。","仄平仄仄平，○仄平仄平。","仄仄仄仄平，○仄仄仄平。"],"paragraphs":["采山仍采隐，在山不在深。","持斧事远游，固非匠者心。","翳翳青桐枝，樵爨日所侵。","斧声出岩壑，四听无知音。","岂为鼎下薪，当复堂上琴。","凤鸟久不栖，且与枳棘林。"],"title":"杂诗"}
