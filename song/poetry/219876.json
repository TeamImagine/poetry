{"author":"晁说之","id":219876,"strains":["仄仄平平仄仄平，仄平平仄仄平平。","平平仄仄平平仄，仄仄平平仄仄平。","仄仄平平平仄仄，平平仄仄仄平平。","仄平仄仄仄平仄，平仄平平仄仄平。"],"paragraphs":["用旧为邦不务新，舜琴何事有埃尘。","焚香秘殿期王母，跃马荒郊访异人。","尔保丘园为尔土，吾怜盗贼本吾民。","四愁不及一枝赋，谁许张衡社稷臣。"],"title":"次韵张姑丈感旧  其一"}
