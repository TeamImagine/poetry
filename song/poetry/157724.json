{"author":"韩维","id":157724,"strains":["仄仄平平仄仄平，仄平平仄仄平平。","仄平平仄平仄仄，仄仄平平仄仄平。","仄仄平平平仄仄，仄平平仄仄平平。","仄平仄仄平平仄，平仄平平仄仄平。"],"paragraphs":["一昨芳郊祖画轮，索居南北对残春。","忽传河上相望意，未觉庵中独处人。","几有高怀投绂冕，尚缘微禄走风尘。","世间万事徒劳耳，清颍归来理钓纶。"],"title":"和象之河上见怀之作"}
