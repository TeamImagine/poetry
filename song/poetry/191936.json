{"author":"郭祥正","id":191936,"strains":["平仄仄，○平平，仄平平。","仄平平仄仄仄仄，仄○仄平仄平平。","仄平仄仄○平平，仄仄仄仄平平平。","平平仄仄仄平仄，仄仄平仄平平平。","平平仄仄仄○○，平仄仄仄平平平。","仄仄仄仄平平仄仄平仄，平仄平平平○仄。","仄平平平平仄○，仄仄平平仄平仄。","平平平仄仄平仄，平仄平平平仄仄。","仄仄仄仄仄仄平平平，仄仄平平仄平仄。","仄平○仄平仄○，平平○仄平平平。","仄平仄仄仄平仄平仄，平平仄仄○平平。","平平仄仄仄平仄，平仄平平平仄仄。","仄仄仄平○仄平，仄仄仄○平仄仄。","平○○平平，仄平平仄平。","仄平平仄仄平仄，平仄仄仄平平平。","平平○仄平○仄，平仄○平仄平仄。"],"paragraphs":["君不见，欧阳公，在琅琊。","酿泉为酒饮辄醉，自号醉翁乐无涯。","醉来落笔驱龙蛇，电雹万里轰雷车。","浓阴却扫吐朝日，草木妍媚春争华。","斯人往矣道将丧，虽遇绝景谁能夸。","又不见卧龙山下一泓水，源接银河甘且美。","惜哉无名人不闻，唯有寒云弄清泚。","君携天上小团月，来就斯泉烹一啜。","不觉两腋习习清风生，便欲飞归紫金阙。","挽君且住君少留，人生难得名山游。","汲泉涤砚请君发佳唱，铿金戛玉摇商秋。","斯泉便与酿泉比，泉价诗名无表里。","自愧学诗三十年，缩手袖间惊血指。","君如欧阳公，我非苏与梅。","但能泉上伴君饮，高咏阁笔无由陪。","明年茶熟君应去，愁对苍崖咏佳句。"],"title":"卧龙山泉上茗酌呈太守陈元舆"}
