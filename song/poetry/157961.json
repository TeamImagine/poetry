{"author":"韩维","id":157961,"strains":["平平仄仄仄平平，仄仄平平仄仄平。","仄仄仄平平仄仄，平平平仄仄平平。","仄平仄仄平平仄，平仄平平仄仄平。","仄仄仄平平仄仄，平平仄仄仄平平。"],"paragraphs":["春花夏蕊已飘零，秀出秋芳一朵倾。","禀赋定应全得土，遮围须合尽雕琼。","鹄衣照水匀颜色，仙袂无尘莫壮名。","应笑菊花妍意少，篱边冷落伴渊明。"],"title":"黄葵花  其二"}
