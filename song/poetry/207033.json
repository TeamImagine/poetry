{"author":"黄庭坚","id":207033,"strains":["仄仄平平平仄仄，仄仄仄○平仄仄。","仄平平平平仄仄，仄平仄平仄平仄。","仄平平平平仄仄，平平仄○平仄仄。","仄平仄仄平平平，仄仄仄仄平仄○。","平仄平○平仄仄，平平平仄平仄仄。","平平仄平仄仄仄，仄平仄平平仄仄。","仄○○平仄仄仄，仄仄仄仄仄平仄。","平平仄平仄平仄，平平仄平仄平仄。","平平仄仄仄○平，仄仄仄仄平仄平。","仄平仄仄平平平，仄平仄平仄○平。","仄仄○○仄○平，平平平仄平平仄。","仄平○仄仄仄仄，仄平仄平○仄仄。","仄仄平○○仄仄，○平仄仄仄○仄。","仄平平仄仄平平，平平仄仄平仄平。"],"paragraphs":["虎剥文章犀解角，食未下亢奇祸作。","药材根氐罹𣃁掘，蜜虫夺房抱饥渴。","有心无心材慧死，人言不如龟曳尾。","卫平哆口无南箕，斗柄指日江使噫。","狐腋牛衣同一燠，高丘无女甘独宿。","虚名挽人受实祸，累棋既危安处我。","室中凝尘散发坐，四壁矗矗见天下。","奎蹄曲隈取脂泽，娄猪艾豭彼何择。","倾肠倒胃得相知，贯日食昴终不疑。","古来毕命黄金台，佩君一言等觜觿。","月没参横惜相违，秋风金井梧桐落。","故人过半在鬼录，柳枝赠君当马策。","岁晏星回观盛德，张弓射雉武且力。","白鸥之翼没江波，抽弦去轸君谓何。"],"title":"二十八宿歌赠别无咎"}
