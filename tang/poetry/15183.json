{"author":"白居易","id":15183,"strains":["仄平仄仄仄，平仄仄仄平。","平平平仄仄，平仄仄仄○。","平仄仄仄仄，仄平仄平平。","仄平平仄仄，仄○仄平平。","平平仄仄平，平仄仄平○。","平平仄仄平，仄平平平平。","平○仄仄平，平仄○仄平。","平平仄仄仄，平仄仄平平。","仄平平平仄，○仄仄仄平。","仄仄仄仄○，仄仄平平平。","仄平仄○平，仄平仄仄平。","平平仄仄仄，平仄平仄平。","仄仄平仄仄，仄仄平平平。","仄平○平仄，仄仄仄平平。","○平仄平仄，仄仄仄平平。","仄仄平仄仄，仄平平○平。","仄平平平○，仄仄○仄平。","仄平仄平平，仄仄平平平。"],"paragraphs":["垢尘不污玉，灵凤不啄膻。","呜呼陶靖节，生彼晋宋间。","心实有所守，口终不能言。","永惟孤竹子，拂衣首阳山。","夷齐各一身，穷饿未为难。","先生有五男，与之同饥寒。","肠中食不充，身上衣不完。","连征竟不起，斯可谓真贤。","我生君之后，相去五百年。","每读五柳传，目想心拳拳。","昔常咏遗风，著为十六篇。","今来访故宅，森若君在前。","不慕尊有酒，不慕琴无弦。","慕君遗荣利，老死此丘园。","柴桑古村落，栗里旧山川。","不见篱下菊，但余墟中烟。","子孙虽无闻，族氏犹未迁。","每逢姓陶人，使我心依然。"],"title":"访陶公旧宅"}
