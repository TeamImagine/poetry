{"author":"韩元吉","id":29260,"strains":["平平仄仄平仄○，仄平仄仄平平○。","平○仄仄仄仄仄，仄仄仄仄平平平。","仄○平平仄平仄，仄仄仄仄平平平。","○平平仄仄平仄，仄仄仄仄平平平。","平○平仄仄平仄，仄仄仄仄平平平。","平平仄仄仄平仄，仄平仄仄平○平。","仄平仄仄○仄仄，○平仄仄平平平。","仄仄平平仄仄仄，仄仄平仄○平平。","仄平○仄仄平仄，仄仄○仄平平平。","平○平仄仄○仄，仄仄仄仄平○平。","平平平仄平仄仄，仄仄仄仄平平平。","平平仄仄仄仄仄，仄仄仄仄○平平。"],"paragraphs":["江南酒美樽不空，十年醉倒梅花中。","经行所见略可谱，一一秀骨含仙风。","不将铅华污真色，亦有醉脸匀春红。","重英千叶两何好，玉立但喜肌微丰。","红绡金缕变新样，品异独许天香同。","花开到处即吾圃，水寒月淡烟空蒙。","醉来踏雪更起舞，长歌目送南飞鸿。","自后春归厌寂寞，坐觉桃李难为容。","忽惊横轴入吾手，世上犹有丹青工。","扶疏清影卧空碧，一笑似喜曾相逢。","君家亭馆安用此，此物自昔添诗穷。","诗成妙手傥不惜，画我曳杖穿芳丛。"],"title":"郑仲南五梅图"}
