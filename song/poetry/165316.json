{"author":"艾性夫","id":165316,"strains":["平仄平平平仄平，平平平仄仄平平。","平平仄仄仄仄仄，仄仄仄平平仄平。","平仄仄平平仄仄，仄平平仄仄平平。","平平仄仄平平仄，平仄平平仄仄平。"],"paragraphs":["江上春肥衰草生，林梢烟暖乳鸠鸣。","青山与我一面雅，白鸟令人双眼明。","云净有时看雨泣，水平无处觅溪声。","折芳弄翠浑闲冗，时与樵渔错杂行。"],"title":"江上"}
