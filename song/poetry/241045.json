{"author":"周紫芝","id":241045,"strains":["平平仄仄仄平仄，平平仄仄仄仄仄。","平平仄仄○平○，仄仄平平平仄仄。","仄平平仄仄仄平，仄仄平平仄平仄。","平平仄仄仄平平，仄○平平仄平仄。","仄仄平平仄仄平，○仄○平仄○仄。","平平仄仄平仄○，仄仄平平仄平仄。","仄○仄仄平仄平，仄仄仄平仄平仄。","仄○仄仄仄仄平，仄仄○平平仄仄。","平○仄仄平仄平，仄仄平仄平仄平。","仄平仄仄仄仄仄，仄平仄仄平平○。","仄平仄仄○平仄，仄仄仄平○仄平。"],"paragraphs":["墙根有地一弓许，人言可种数十竹。","翁来只作三年留，仅比浮屠桑下宿。","竹成须待五六年，我已归乡卜新筑。","园夫笑谓主人言，不如锄苗种罂粟。","二月春风上翠茎，三月轻红照深绿。","嫣花落尽罂不空，碎粒圆时粟初熟。","乳膏自入崖蜜甜，满贮醍醐饮僧粥。","与其种竹供后人，孰若栽花资老腹。","人间作计真眼前，万事皆尔真可怜。","十年种木尚不肯，百年种德知何缘。","倚锄自顾颇羞涩，病眼对花空惘然。"],"title":"种罂粟"}
