{"author":"强至","id":182809,"strains":["仄平仄仄仄平平，平仄平平仄仄平。","平仄仄平平仄仄，平平平仄仄平平。","平○仄○平平仄，平仄平平仄仄平。","仄仄仄○平仄仄，平○平仄仄平平。","平平○仄平平○，仄仄平平仄仄平。","仄仄○仄平仄仄，平平仄仄仄平○。","平平仄仄平平仄，仄仄○平仄○平。","仄仄○○仄平仄，仄平平仄仄平○。"],"paragraphs":["不同四客老商山，朝出东宫暮近班。","鹏翼岂容时暂息，龙鳞祇自岁余攀。","身犹侍从先康济，心与生灵共歉艰。","郡国尚闻愆雨泽，朝廷西顾动天颜。","凌虚禁阁违登降，触热轺车事往还。","赤地相望千里外，清风一洒百尘间。","谁知奉使今持节，比见从戎昨过关。","漫学弹冠贡公喜，鬓毛萧飒欲投闲。"],"title":"孙曼叔待制安抚至陕西先以诗寄"}
