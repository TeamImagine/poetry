{"author":"沈遘","id":185060,"strains":["仄仄平平仄平仄，平平仄仄平仄平。","平平仄平仄平仄，平平仄仄○仄平。","仄平仄○平仄仄，平平仄仄仄仄○。","仄平仄仄仄平仄，平○仄仄平平平。","平平平仄仄？仄，仄仄仄仄仄仄平。","仄平平仄仄仄仄，○平仄仄○○平。","仄平平仄仄仄仄，仄平仄仄平平平。","○平平仄○仄仄，仄○仄仄○平平。","○○平仄仄平仄，○平仄仄仄仄○。","仄平平平仄仄仄，平仄仄仄○平○。","平仄平平仄平○，平仄平仄○仄平。"],"paragraphs":["叠鼓翻波汴流响，双旌照地秋日晴。","兰陵使君下斋舸，都门送客冠盖倾。","使君去从金马署，颜朱发漆意气横。","十年待诏困囊粟，千骑乞得专名城。","城居虽小地迺大，物众力薄俗喜争。","惠穷迁暴各有术，从来治者难其平。","使君才勇固自许，一州讵足烦神明。","从容谈笑期月尔，坐听道路传能声。","教行民服已无事，乘时豫乐与众并。","惠山荆溪两秀绝，丹毂画隼当春行。","还有歌诗写高兴，宾客谁许从唱赓。"],"title":"七言送沈景休知常州"}
