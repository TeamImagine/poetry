{"author":"邵雍","id":124254,"strains":["平仄仄仄仄，平平仄仄平。","平平仄仄仄，平仄○平平。","仄仄平○仄，平平仄仄平。","平平平仄仄，仄仄仄平平。","仄仄平平仄，平平仄仄○。","仄○平仄仄，仄仄仄平平。","○仄平○仄，平平仄仄平。","平平平仄仄，仄仄平平平。","仄仄平平仄，平平仄仄平。","平平平仄仄，平仄仄平平。","平仄平平仄，平平仄仄平。","仄平平仄仄，仄仄仄平平。","平仄○○○，平平仄仄平。","仄平平仄仄，平仄○平平。","仄仄平平仄，平平仄○平。","仄平平仄仄，仄仄仄○○。","仄仄平平仄，○平仄仄平。","平平○仄仄，仄仄仄平平。","仄仄平平仄，平平○仄平。","○平平仄仄，仄仄仄○平。"],"paragraphs":["春在水自渌，春归渌遂休。","清非不逮渌，春柰胜于秋。","渌向阳中得，清于冷上求。","加于清一等，用是渌为优。","薄薄冰初泮，微微雨乍收。","渺弥新岛屿，潋滟旧汀洲。","荷芰低犹卷，菰蒲嫩已抽。","蘋繁虽渐出，藻荇禾全稠。","日煖鸳鸯浴，烟晴翡翠游。","波平双跃鲤，风静戏群鸥。","西蜀遨争举，东瓯禊竞修。","武陵花再识，汉曲珮还投。","台下溶溶过，堤边漫漫流。","槛前才泚泚，天外更悠悠。","泛滥情怀恶，潺湲意思幽。","远山遮不断，别浦去难留。","二月溪桥畔，三吴野渡头。","依前横两桨，特地送孤舟。","画手方停笔，骚人正倚楼。","长江飞絮外，只是动离愁。"],"title":"春水长吟"}
