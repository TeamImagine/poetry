{"author":"吴芾","id":18341,"strains":["平平平仄仄平平，仄仄平平仄仄平。","平仄仄平平仄仄，仄平平仄仄平平。","平平仄仄平平仄，仄仄平平仄仄平。","平仄平平平仄仄，平平平仄仄平平。"],"paragraphs":["人讥居士老来迂，与世依违总不符。","虽似子牟怀魏阙，却同居易学浮屠。","锄荒只欲开三径，适意宁论泛五湖。","胸次更无尘一点，且同高士话虚无。"],"title":"和杨季恪景疏希白二首  其二"}
