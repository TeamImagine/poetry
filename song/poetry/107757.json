{"author":"王迈","id":107757,"strains":["仄仄平平仄仄平，平平仄仄仄平平。","平平仄仄平平仄，平仄平平仄仄平。","仄仄平平平仄仄，平平仄仄仄平平。","仄平仄仄平平仄，仄仄平平仄仄平。"],"paragraphs":["已矣东岩不憗遗，年来雅道日陵夷。","臞儒得似颜徒几，良吏能为结辈谁。","此老清修如玉屑，当官恳恻念茅茨。","可怜一夜长庚陨，空使人怀殄瘁悲。"],"title":"挽赵东岩简叔彦侯四首  其一"}
