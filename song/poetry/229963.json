{"author":"苏过","id":229963,"strains":["仄仄○平仄，平平仄仄○。","仄平平仄仄，仄仄仄平平。","仄仄平平仄，平平仄仄平。","仄平平仄仄，仄仄仄平平。","仄仄平平○，平仄仄仄平。","平○○仄仄，○仄仄平平。","平仄仄平仄，平平仄仄平。","平平仄仄平，仄仄仄平平。","平○平平仄，○平仄仄平。","仄○平仄仄，仄仄仄平平。","仄仄平平仄，平平仄仄平。","？○仄仄仄，仄仄仄平平。","仄仄平平仄，平平仄仄平。","仄平平仄○，仄仄仄平平。","仄平平平仄，平平仄仄平。","仄平平仄仄，仄仄仄平平。"],"paragraphs":["寂寞三冬至，飘然瘴海中。","不嫌羁寓远，屡感岁华穷。","父老怜匏系，肴蔬盛簋饛。","一欢为子寿，百福与君同。","已惯鸢飞堕，真忘马首东。","南间行自变，重译不须通。","椰酒醍醐白，银皮琥珀红。","伧狞醉野獠，绝倒共邻翁。","𫉄芋人人送，囷庖日日丰。","瘴收黎母谷，露入菊花丛。","海蜑羞蚶蛤，园奴馈韭菘。","槟榔代茗饮，吉内御霜风。","怅望怀诸阮，遥知忆小冯。","客身虽岭峤，逸想在瀛蓬。","介阶惟偕母，庞团独侍公。","故山千万里，此意托飞鸿。"],"title":"己卯冬至儋人隽具见饮既罢有怀惠许兄弟"}
