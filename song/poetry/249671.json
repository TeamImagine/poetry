{"author":"郭印","id":249671,"strains":["平平仄平仄，仄仄平平平。","仄平仄仄仄，平仄平仄平。","仄平平仄仄，仄仄仄平平。","仄仄仄平仄，平平仄平平。","仄平平仄平，仄平仄平平。","平平平仄仄，平平仄平平。","平平仄仄平，仄○平仄平。","平平仄仄仄，平仄仄平平。"],"paragraphs":["趋名老鞍马，避世终山林。","二涂各有蔽，贤哲多所箴。","宋侯初出仕，逸足已骎骎。","世路厌荆棘，翩然脱华簪。","卷舒何自由，白云本无心。","开轩资笑傲，霜筠绿阴森。","床头有浊醪，壁间余素琴。","渊明久寂寞，千载得知音。"],"title":"题宋公圭宿云轩"}
