{"author":"刘攽","id":183106,"strains":["仄仄仄仄平，仄仄○仄平。","仄平仄平○，仄仄平平平。","仄平仄平仄，平仄平仄平。","仄平仄仄仄，仄仄仄仄平。","仄平仄平仄，仄平仄平平。","仄仄仄平平，仄仄平仄○。","平平仄平仄，平仄仄平平。","平仄○平平，平平仄平平。","平平仄仄仄，仄仄仄平平。","仄仄平仄平，○仄○仄平。","平平平平平，仄仄平仄○。","平仄○平平，平仄平平平。","仄平平仄平，仄仄平平平。","仄平仄仄仄，仄仄仄○平。","仄平仄平仄，仄仄平仄平。","平平仄○平，仄平仄平平。"],"paragraphs":["浅智惮远谋，弱力量所任。","进途远朝廷，退迹违山林。","代耕抱微愿，儋石安素心。","小官慕既往，有道念在今。","问津自南郭，治舟溯清浔。","鼎鼎去乡悲，冷冷游子吟。","凌风卷晴绿，乔木庇高阴。","黄鸟相喧呼，嘉鱼一浮沉。","晨昏偶素月，信宿在青岑。","所遇多可欢，离念颇用侵。","嵯峨天门高，浩荡瀛海深。","髦士相提衡，精义穷幽寻。","顾余倾盖交，问我瑶华音。","戒车辱祖道，赠策怅分襟。","简书甫祗畏，僻陋方滞淫。","摇怀日三秋，寄情望归禽。"],"title":"之官汝州舟中作寄都下"}
