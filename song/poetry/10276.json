{"author":"欧阳澈","id":10276,"strains":["平平平仄仄平平，仄仄平平仄仄平。","仄仄仄平平仄仄，平平平仄仄平平。","平平平仄平平仄，仄仄平平仄仄平。","仄仄平平仄平仄，平平仄仄仄平平。"],"paragraphs":["停杯邀月宴华堂，苦恨山高阻兴狂。","海峤岂能藏素魄，云衢终自布寒光。","须臾帘卷银蟾影，次第樽浮桂子香。","正好吹箫恰无月，姮娥应见我恓惶。"],"title":"待月"}
