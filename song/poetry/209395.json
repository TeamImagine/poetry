{"author":"刘弇","id":209395,"strains":["仄平○平平，平仄仄仄仄。","平○仄仄○，平仄○仄仄。","平仄仄仄仄，○仄仄仄仄。","仄仄仄平仄，平仄平仄仄。","平○仄平仄，平仄仄平仄。","○○仄仄平，仄仄平平仄。","仄平仄○○，仄仄仄平仄。","平平○○平，平仄平平仄。","仄○仄平平，仄仄仄平仄。","仄仄平仄平，仄仄平平仄。","仄仄平仄仄，仄平仄平仄。","平仄平平平，平○仄平仄。","平平仄平平，平仄仄平仄。","○○仄仄平，仄仄平平仄。","平平仄平仄，平仄平仄仄。","平○仄仄平，仄仄仄平仄。","平平仄仄仄，○仄平○仄。","平仄平○仄，平平平仄仄。"],"paragraphs":["劫尘吹冥冥，人乃万物一。","流浪苦趣中，奚啻燋豕虱。","爰有勇猛子，间以捷胫出。","一念得西证，兹谓能事毕。","谁其秀开士，懽也早奇崛。","亲更药病师，熟寐惊孤叱。","祖关决重键，法肆躏通术。","颜颜空王臣，排嶂方山屹。","又如富儿曹，百宝烂私室。","况有清整姿，宛是青田匹。","忆昨螺水曲，冁然契微密。","眉宇殊津津，襟期洞无窒。","诗成泣神奸，濉涣涌新帙。","长驱笔阵闲，坐讽秋蛩唧。","萧条昼公后，微子吾几失。","方期汗漫游，怅别念兹日。","孤云尔锡驻，过鸟吾帆疾。","聊作鱼相忘，无多嗤蚌鹬。"],"title":"赠善懽禅师"}
