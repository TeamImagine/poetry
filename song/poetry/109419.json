{"author":"史弥宁","id":109419,"strains":["仄仄平平仄仄平，平平仄仄仄平平。","平平仄仄平平仄，平仄平平仄仄平。","仄仄仄平平仄仄，仄平平仄仄平平。","仄平仄仄平平仄，仄仄平平仄仄平。"],"paragraphs":["太史骚坛峙豫章，诗豪角立壮颜行。","遗风凛凛清人骨，飞露娟娟洒我裳。","五字顾惭非应物，一灯今幸属仇香。","玉堂蚤晚须椽笔，快写平生锦绣肠。"],"title":"和翟主簿"}
