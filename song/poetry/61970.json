{"author":"虞俦","id":61970,"strains":["平平仄仄仄平平，仄仄平平仄仄平。","仄仄仄平平仄仄，平平仄仄仄平平。","仄平仄仄仄平仄，仄仄平平仄仄平。","仄仄平平平仄仄，仄平平仄仄平平。"],"paragraphs":["蛩吟砌下岂知时，我亦无眠有所思。","夜永只怜灯作伴，秋凉最许簟先知。","十年扰扰梦中事，一笑悠悠世上儿。","数尽更筹窗送曙，起来赢得鬓成丝。"],"title":"无眠"}
