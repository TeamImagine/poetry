{"author":"欧阳澈","id":10227,"strains":["仄平平仄仄平平，仄仄平平仄仄平。","仄仄仄平平仄仄，平平平仄仄平平。","平平仄仄平仄仄，仄仄平平仄仄平。","仄仄仄平平仄仄，平平仄仄仄平平。"],"paragraphs":["一轩虚敞静无尘，笑揖遥岑作主人。","兴似子猷来访戴，情同荀鹤误寻真。","重披药箓聊忘倦，侧听蝉吟试爽神。","赖得好风知我意，幽香拂掠袭衣巾。"],"title":"谒希哲不遇轩上走笔"}
