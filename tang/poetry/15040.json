{"author":"白居易","id":15040,"strains":["仄○平仄平平平，仄仄平平仄仄平。","平仄平仄平仄平，仄仄平平仄平平。","平平仄仄仄仄平，仄平平仄仄平平。","仄平仄仄仄仄仄，仄○平仄平○平。","仄○仄平○仄仄，○平仄平○仄仄。","平仄○平平仄○，仄平仄仄平平仄。","平平平○平，平○平仄仄平平。","平平仄平仄，平○平仄平平仄。","○仄○，○○平。","平平仄仄仄平平，仄平仄仄平平平。","○仄○，○平平，仄平仄。","仄仄平○平仄○，仄仄平平仄○仄。","平仄仄仄仄平，仄仄仄，平平平，仄仄仄。","○仄○，仄仄仄，仄仄平，仄仄平平仄仄○。"],"paragraphs":["太行之路能摧车，若比人心是坦途。","巫峡之水能覆舟，若比人心是安流。","人心好恶苦不常，好生毛羽恶生疮。","与君结发未五载，岂期牛女为参商。","古称色衰相弃背，当时美人犹怨悔。","何况如今鸾镜中，妾颜未改君心改。","为君熏衣裳，君闻兰麝不馨香。","为君盛容饰，君看金翠无颜色。","行路难，难重陈。","人生莫作妇人身，百年苦乐由他人。","行路难，难于山，险于水。","不独人间夫与妻，近代君臣亦如此。","君不见左纳言，右纳史，朝承恩，暮赐死。","行路难，不在水，不在山，只在人情反复间。"],"title":"新乐府 太行路\t借夫妇以讽君臣之不终也"}
