{"author":"陆龟蒙","id":28145,"strains":["仄仄平平仄，仄平平平平。","平○仄仄平，仄仄平○○。","平平仄○仄，平仄仄仄平。","仄仄仄仄仄，仄仄平平平。","平平仄平平，仄仄平仄平。","○○仄平仄，平仄平平○。","仄平仄平仄，仄仄平平平。","仄仄仄仄仄，○平平仄平。","平平仄仄仄，仄仄平○平。","仄仄平仄仄，平○仄平平。","仄平仄平仄，平○○平平。","仄仄仄平仄，仄平平仄平。","平平仄仄仄，仄仄平平○。","仄仄平仄仄，仄平平仄平。","○平平平仄，平仄○平平。","仄？平仄仄，仄平平仄平。","○○仄平仄，仄仄平平○。"],"paragraphs":["古有韩终道，授之刘先生。","身如碧凤皇，羽翼披轻轻。","先生盛驱役，臣伏甲与丁。","势可倒五岳，不唯鞭群灵。","飘飖驾翔螭，白日朝太清。","空遗古坛在，稠叠烟萝屏。","远怀步罡夕，列宿森然明。","四角镇露兽，三层差羽婴。","回眸盼七炁，运足驰疏星。","象外真既感，区中道俄成。","迩来向千祀，云峤空峥嵘。","石上橘花落，石根瑶草青。","时时白鹿下，此外无人行。","我访岑寂境，自言斋戒精。","如今君安死，魂魄犹膻腥。","有芨皆绿字，有芝皆紫茎。","相将望瀛岛，浩荡凌沧溟。"],"title":"奉和袭美太湖诗二十首 毛公坛"}
