{"author":"韩维","id":157955,"strains":["平仄平平仄仄平，平平仄仄仄平平。","仄平仄仄平平仄，平仄平平仄仄平。","仄仄平平平仄仄，平平平仄仄平平。","平平仄仄平平仄，仄仄平平仄仄平。"],"paragraphs":["飞尽杨花见绿阴，飘然轻盖返家林。","野堂泥落归双燕，纹簟风清戏一禽。","秀麦柔桑皆有望，高轩华衮久无心。","知君自得闲中乐，早寄新诗别后吟。"],"title":"送曹大夫归家"}
