{"author":"彭汝砺","id":201568,"strains":["平平仄仄平平仄，平仄平平仄仄平。","平仄平平平仄仄，仄平仄仄仄平平。","平平仄仄平平仄，仄仄平平仄仄平。","平仄仄仄平仄仄，平平平仄仄平平。"],"paragraphs":["吾材未及明时用，来傍师门静养蒙。","多病因知妨力学，潜思犹是觊成功。","松心并老凝寒后，玉色相看烈火中。","天意欲令更患难，诗辞何必议穷通。"],"title":"次道济韵"}
