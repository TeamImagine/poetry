{"author":"李师中","id":146214,"strains":["仄仄平平仄仄平，仄平仄仄仄平平。","平平仄仄平平仄，仄仄平平仄仄平。","平仄仄平平仄仄，仄平平仄仄平平。","平平平仄平平仄，平仄平平仄仄平。"],"paragraphs":["拜命南来得老臣，肃将庙略制妖氛。","淮西将吏尊儒帅，并土儿童认使君。","新赐锦衣光照日，旧行棠树茂如云。","应怜孤宦潮阳守，憔悴无人与上闻。"],"title":"送桂州安抚余靖侍郎还京  其二"}
