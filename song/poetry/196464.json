{"author":"张舜民","id":196464,"strains":["仄平仄仄仄平平，仄仄平平仄仄平。","平仄仄平平仄仄，平平仄仄仄平平。","平平仄仄平平仄，仄仄平平仄仄平。","仄仄仄平平仄仄，平平仄仄仄平平。"],"paragraphs":["把还使节请祠真，便作吴江渐退身。","凭轼几州沾惠爱，归装一味是清贫。","相思欲控琴高鲤，卜宅须邀李子邻。","不是荐章论再起，朝廷自重老成人。"],"title":"送叶公义叟求宫祠归吴下"}
