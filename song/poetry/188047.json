{"author":"王令","id":188047,"strains":["平平仄仄仄平平，仄仄平平仄仄平。","平仄仄平平仄仄，平平平仄仄平平。","平平平仄平平仄，平仄平平仄仄平。","仄仄平平平仄仄，平平仄仄仄平平。"],"paragraphs":["翘翘数子拔群伦，落笔文章妙有神。","清世暂时藏琬琰，红尘终不卧麒麟。","淹留京国三年客，牢落江河一病身。","得丧穷通虽付命，双眸忍泪已沾巾。"],"title":"寄都下二三子失举二首  其一"}
