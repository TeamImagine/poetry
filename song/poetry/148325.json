{"author":"方回","id":148325,"strains":["○仄仄平仄，平平仄平平。","平仄仄仄仄，平仄○○平。","平仄仄仄仄，仄仄平平平。","平○仄仄仄，平仄仄仄○。","仄平仄平仄，平仄平仄平。","平仄仄仄仄，平平平仄平。","平平仄仄仄，仄仄平平平。","仄仄仄平仄，仄仄平平平。","平平仄仄仄，仄仄仄仄○。","仄仄仄○仄，平仄平平平。","仄仄平仄仄，仄仄平仄平。","○仄平仄仄，仄仄平平平。","仄仄仄仄仄，平仄○仄平。","仄仄仄平仄，仄平平平平。","仄仄仄仄仄，平平仄平平。","仄仄仄仄○，平仄○○平。"],"paragraphs":["泯默抑幽抱，低回挫高情。","肥遁夙果决，羁旅犹牵萦。","华摭有旧习，冷嗜无新营。","醲鲜世所竞，褒博日以轻。","小人徇流俗，君子怀友生。","浮{土盍}岂不浊，澄渊元自清。","丹枫昔雁落，绿柳今鶑鸣。","蛰潜脱寒语，孳乳陶舒明。","推排故已顺，会合讵易并。","燠景敞重屋，芳物绵修城。","愧乏丝竹奏，劣奉殽蔌擎。","张子霏玉屑，赵老宣金声。","予辩亦稍纵，遑恤听瞩惊。","邂逅一兹醉，逝之南山耕。","眯目眩迅辙，刚心谢尘缨。","彼我跬步间，奚翅重溟瀛。"],"title":"清湖小酌得生字"}
