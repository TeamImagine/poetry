{"author":"彭汝砺","id":201768,"strains":["平仄平平仄仄平，仄平平仄仄平平。","平平仄仄平平仄，平仄平平仄仄平。","平仄仄平平仄仄，仄平平仄仄平平。","平平仄仄平平仄，仄仄平平仄仄平。"],"paragraphs":["童稚欢呼喜欲颠，荡舟争揖县公贤。","荆蒿自觉风霜逼，花木须惊雨露偏。","天下事烦宜振领，古人材锐戒窥渊。","君心旧得中和说，定与龚黄议后先。"],"title":"徐中文赴新建以诗寄之"}
