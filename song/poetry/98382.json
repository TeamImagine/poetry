{"author":"饶鲁","id":98382,"strains":["仄○仄仄平平平，平平平仄平平○。","仄平仄仄平仄仄，○○平仄平平平。","平平平平仄平仄，平仄平平仄平仄。","仄仄平平仄仄○，仄仄平平平仄仄。","仄平平仄平平平，○平仄仄○平平。","平平仄仄○平仄，仄仄仄仄平平平。","仄平平平平仄仄，仄仄平平仄平仄。","平平仄仄平○平，仄仄平○平仄仄。"],"paragraphs":["片帆雨霁飞烟江，渔翁停棹歌沧浪。","一声款乃山水绿，浪中惊起双鸳鸯。","双鸳鸯情一何美，同宿同飞在秋水。","不似人生苦别离，女嫁征夫男战死。","五湖烟景方纷争，闻歌顿欲思升平。","邻舟短笛应风响，落日淡淡波冥冥。","美人春词夸艳丽，皓齿朱唇楚腰细。","江楼富贵今如何，不似沧浪真趣味。"],"title":"远浦棹歌"}
