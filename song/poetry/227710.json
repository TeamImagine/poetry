{"author":"释德洪","id":227710,"strains":["平平平仄仄，平仄仄○平。","平平仄仄平，仄仄平平平。","仄平○平○，仄仄平平平。","平平仄平平，平仄平平平。","仄平仄仄仄，平仄○平平。","仄○○平平，仄仄○仄平。","平平平仄仄，平仄仄平平。"],"paragraphs":["幽人修水上，春涨冒陂田。","时时想见之，笑颊微涡旋。","往来柴桑间，妙语生云烟。","庐山自高寒，青碧开晴天。","倚藤望绝顶，风味如斜川。","我思从之游，子亦当勉旃。","诗成聊假寐，归梦历层颠。"],"title":"次韵李商老匡山道中望天池"}
