{"author":"释居简","id":91303,"strains":["平平仄平平，平○仄仄平。","仄○仄平仄，平仄○平平。","仄平平○平，仄仄仄仄○。","仄仄○平平，仄仄平仄平。","仄○仄○平，仄仄平仄平。","平平平仄平，○仄平平平。","平平仄仄平，仄仄平平平。","平平仄○仄，平仄○平平。","仄仄平平仄，平○平仄平。","平平平仄平，仄仄平仄平。","平仄仄仄仄，仄仄平平平。","仄仄平平平，仄仄平平平。","平仄仄仄仄，平平仄平平。","仄平平平仄，○仄平仄平。","仄平仄仄仄，平仄仄仄平。","平平平仄○，仄仄平仄平。","仄○仄仄平，仄仄仄仄平。","仄仄仄仄平，平仄平平平。","仄平仄平平，平仄○平平。","平○○平仄，仄仄平平平。"],"paragraphs":["桃花武陵原，千骑访旧游。","旧题鬼神护，苔藓封蛟虬。","是时原中花，炫昼烂不收。","稚耄相懽呼，再拜罗道周。","一闻謦咳声，曰似吾故侯。","侯今飞上天，盟在沧江鸥。","公来席未温，玉帐凉生秋。","粘天洞庭北，襄楚当襟喉。","小屈经纶手，平分宵旰忧。","风清鹦鹉洲，月满黄鹤楼。","黄鹤去不返，万灶栖貔貅。","白羽青纶巾，坐寝淮南谋。","文武固一道，貂蝉出兜鍪。","致身须黄阁，看镜方黑头。","故家迈种德，台辅不足酬。","颓支邹鲁澜，末障洙泗流。","载观统有宗，抑使俗不浮。","古道复大明，殊俗皆蒙休。","况夫蜀文章，眉独称雄酋。","多应峩眉月，只照东家丘。"],"title":"代人与荆襄李制帅"}
