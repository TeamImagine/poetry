{"author":"王十朋","id":25173,"strains":["仄平仄平平，仄平仄仄平。","仄平○平仄，仄仄平平平。","仄仄仄仄○，仄平仄○平。","平平仄平仄，平仄平仄平。","平○平仄平，仄仄平仄平。","仄仄仄仄平，仄仄平平平。","平平仄平仄，平仄平仄平。","○平仄平○，平仄○仄平。","平平仄仄平，仄仄○仄平。","平平仄平仄，平仄平平平。","仄仄平平平，平仄平仄平。","仄平仄仄仄，平仄平仄平。","平仄仄平仄，仄平平仄平。","仄仄仄平仄，仄平仄平平。","仄平仄仄平，仄仄平平平。","仄仄平仄平，仄仄平仄平。","仄平仄仄○，仄仄○仄○。","仄平仄仄仄，○仄○仄平。","平仄仄平仄，仄平仄平平。","平仄平仄平，仄仄仄平平。"],"paragraphs":["我来守清源，德星识二陈。","大陈如金玉，一室清无尘。","厌世不肯留，至今里称仁。","儒先贺州守，才气超等伦。","胸中包古今，笔下真有神。","唾手取甲科，齿发方青春。","声名满天下，文字惊缙绅。","劳人暂州县，平步当要津。","蹉跎忽至今，此志犹未伸。","真人奉香火，萧寺含悲辛。","讲席延诸生，黄卷诃古人。","异端斥佛老，吾道鸣孟荀。","聊籍束修礼，少资囊橐贫。","我忝二千石，二年牧斯民。","不能助玉川，耻与韩公均。","赠我诗与文，字字皆可珍。","宠褒恨太过，感激难具论。","愿公少自爱，行矣当致身。","门下有高第，庙堂手经纶。","房魏方得君，讵肯忘河汾。"],"title":"赠陈体仁"}
