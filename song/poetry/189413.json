{"author":"沈辽","id":189413,"strains":["平平仄，平平仄，仄仄仄平仄仄仄。","仄仄平○仄仄平，仄平仄仄○○仄。","平平平仄仄平仄，仄平○平○平仄。","○○仄仄仄平○，仄仄平平平仄仄。","平仄仄平仄仄仄，○仄仄平平仄仄。","平平平仄仄仄仄，平仄平平○仄仄。","仄平仄仄平仄平，仄仄平平平仄仄。","平平仄仄仄平仄，平平平平仄平仄。","○仄仄平仄仄仄，平○平平仄○仄。","○○仄○仄仄仄，平平仄平○仄仄。","平平仄仄仄平仄，○仄平平仄平仄。","平平仄仄仄仄仄，仄仄○平仄平仄。","仄平平仄平仄平，仄仄仄仄平仄平。","仄平平仄仄○平，平平仄仄仄平○。"],"paragraphs":["龟兹舞，龟兹舞，始自汉时入乐府。","世上虽传此乐名，不知此乐犹传否。","黄扉朱邸昼无事，美人亲寻教坊谱。","衣冠尽得画图看，乐器多因西域取。","红绿结裀坐后部，长笛短箫形制古。","鸡娄揩鼓旧所识，饶贝流苏分白羽。","玉颜二女髙髻花，孔雀罗衫金画缕。","红靴玉带踏筵出，初惊翔鸾下玄圃。","中有一人奏羯鼓，头如山兮手如雨。","其间曲调杂晋楚，歌词至今传晋语。","须臾曲罢立前庑，叹息平生未尝睹。","清都阆苑昔有梦，寂寞如今在何所。","我家家住江海涯，上国乐事殊未知。","玉颜邀我索题诗，它时有梦与谁期。"],"title":"龟兹舞"}
