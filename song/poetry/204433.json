{"author":"黄裳","id":204433,"strains":["平仄仄平仄，○○仄平仄。","平平○平平，平平仄平仄。","仄仄○仄仄，平仄仄平仄。","仄仄平仄平，平仄仄平仄。","仄仄仄仄平，仄仄仄仄仄。","平平○仄仄，仄仄平仄仄。","仄仄平仄平，仄仄平仄仄。","仄仄仄仄平，平仄仄平仄。","仄仄仄平仄，平仄仄平仄。","仄仄平平平，平仄平仄仄。","○平平仄○，仄平仄平仄。","○仄平平○，仄仄仄平仄。","平仄平平平，仄仄仄平仄。","仄仄平仄平，平平仄○仄。","平仄○仄○，平仄仄仄仄。"],"paragraphs":["遥想七贤会，空留七贤里。","神交遗形骸，清流外尘滓。","脱略堕险怪，嵇阮两高士。","白视骄法家，红锻傲公子。","所识不及才，或殆或以死。","山公颇适用，选职尤可喜。","立少规不祥，去备忧不轨。","窃恐阮与嵇，于此未能耳。","向秀稍知义，由父谩知止。","酒隠名刘伶，无志君子仕。","王戎贪聚钱，阮咸亟追婢。","观德清流中，二子有臧否。","修短归黄埃，毁誉落青史。","盛世人已非，荒原物空是。","贤者观我吟，聊用择所履。"],"title":"尉氏五题 七贤里"}
