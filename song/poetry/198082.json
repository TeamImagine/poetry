{"author":"苏辙","id":198082,"strains":["仄平仄仄平，平○平仄仄。","○平仄平仄，仄仄仄仄仄。","平平仄平仄，仄仄平仄仄。","仄○平仄仄，仄仄仄平仄。","○平仄平仄，○仄平仄仄。","仄平仄平平，仄仄平平仄。","平平仄仄仄，平仄平仄仄。","仄○平平○，○仄平仄仄。","平○仄仄仄，仄仄○○○。","仄仄仄平平，平仄仄平仄。"],"paragraphs":["壮心老自消，秋思悲不怨。","中怀不堪七，那用日食万。","朝阳净涂潦，白露霑草蔓。","夹衣搜故褚，酒债积新券。","狙猿便林薮，冠带愁槛圈。","梦追赤松游，食我青精饭。","归心久已尔，佳句聊复劝。","近闻洮东将，间出边马健。","裨王坐受缚，右袂行将献。","念此愧无功，归欤适吾愿。"],"title":"次韵钱勰待制秋怀"}
