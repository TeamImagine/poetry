{"author":"李廌","id":218612,"strains":["平平平仄平，平平平仄平。","平平平仄仄，仄平平仄平。","仄仄仄○平，平平仄平平。","平平平平仄，仄仄平平平。","仄平仄平平，仄仄仄平○。","平仄平平平，平平仄平平。","○仄仄仄仄，○平平仄平。","平仄仄○平，○仄仄平平。","仄仄仄仄仄，平仄仄平平。","仄平仄仄仄，平仄仄平平。","仄平仄○仄，仄仄平仄平。","仄平平平仄，○仄仄仄平。","○平仄平仄，仄仄仄平平。","平○○仄仄，仄平平仄平。"],"paragraphs":["氤氲蟠巽隅，峥嵘干斗魁。","芜城佳气缅，茂林朱槛开。","竹月静荫扃，松风绿摇杯。","开轩清流度，隠几遥山来。","恪公昔优游，弭节此裴回。","言念平生容，翻然九泉哀。","张老颂赵寝，雍门悲孟台。","歌榭奄凝尘，燕阁郁生苔。","侈靡一转盼，金碧复成埃。","独无不忘者，安用尔为哉。","恪公古遗直，劲气腾九垓。","岂惟甘棠爱，将与故国偕。","传家有元凯，上客尽邹枚。","聊兴胜士想，愧无能赋才。"],"title":"观文恪王公乐道院巽亭在城上下临潩水"}
