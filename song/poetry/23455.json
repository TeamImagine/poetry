{"author":"王十朋","id":23455,"strains":["仄仄平平仄仄平，仄平平仄仄平平。","平平平仄平平仄，平仄仄仄平仄平。","仄仄仄平平仄仄，平平仄仄仄平平。","仄平仄仄平平仄，仄仄平平仄仄平。"],"paragraphs":["五载三诗送我归，古夔今作送君诗。","相如游处符分竹，诸葛阵旁舟解维。","秉烛莫辞频把酒，挥毫未免各忧时。","可怜滟滪双蓬鬓，会合无多又别离。"],"title":"韶美归舟过夔留半月语离作恶诗二章以送  其一"}
