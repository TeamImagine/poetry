{"author":"胡宿","id":243990,"strains":["仄仄平平平，仄○仄○仄。","平平○平平，仄仄仄○仄。","平仄仄平平，平平仄平仄。","仄仄平平平，○平仄平仄。","仄平平仄平，平仄仄平仄。","○仄仄平平，○平平仄仄。"],"paragraphs":["古有悲秋篇，远行第三句。","人情重辞家，客意倦长路。","征马陟前冈，栖乌集乔树。","惨淡层阴生，号呼劲风怒。","匣琴徒自携，杯酒与谁遇。","衣带缓于前，衣香非复故。"],"title":"远行"}
