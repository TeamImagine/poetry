{"author":"陆文圭","id":165947,"strains":["平○仄仄平，仄仄○平平。","平仄平仄仄，仄平仄平平。","仄平仄平仄，仄平平平平。","平平仄平仄，仄仄平平平。","仄仄平仄仄，○平仄平平。","仄仄平平平，○平仄仄平。","仄仄仄平仄，仄仄平平平。","平平仄平仄，仄仄平平平。","平平仄仄仄，平仄仄仄平。","平平仄仄仄，仄仄○平○。","平平仄仄仄，仄仄平平平。"],"paragraphs":["婆娑七十翁，已矣将焉求。","麋鹿违本性，一朝出林丘。","故园在何许，驾言东南游。","人才盛吴会，讲贯多儒流。","内顾衰朽质，污渠映清沟。","坐有歌骊驹，将贻识者羞。","溽暑困朱夏，偃息时归休。","南窗小容膝，卧对红葵榴。","年华不我待，青镜照白头。","祇今已后死，巨海吹浮沤。","诸君幸少壮，勗学追前修。"],"title":"留别义塾诸公"}
