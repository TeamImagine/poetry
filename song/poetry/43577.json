{"author":"范成大","id":43577,"strains":["平平仄仄仄平平，平仄平平仄仄平。","仄仄仄平平仄仄，平平平仄仄平平。","平平平仄平平仄，仄仄平平仄仄平。","仄仄平平仄平仄，平平仄仄仄平平。"],"paragraphs":["天将福地巩严城，形胜山川表里明。","旧说桂林无瘴气，今知漓水辟刀兵。","云深铜柱边声乐，月冷珠池海面平。","愿挽江流接河汉，为君直北洗欃枪。"],"title":"癸水亭落成示坐客长老之记曰癸水绕东城永不见刀兵余作亭于水上其详具记中"}
