{"author":"刘禹锡","id":10851,"strains":["○○仄仄平平平，平平仄仄平○平。","平平仄仄平仄○，○○仄仄平平平。","平平仄仄仄平仄，仄仄仄○○仄仄。","仄平仄仄仄仄平，仄○○平仄仄仄。","仄平仄仄仄○平，仄平仄仄平仄平。","平平仄平仄仄仄，平仄仄仄仄平平。","平平仄平平仄仄，平仄平平仄平仄。"],"paragraphs":["沈沈夏夜兰堂开，飞蚊伺暗声如雷。","嘈然歘起初骇听，殷殷若自南山来。","喧腾鼓舞喜昏黑，昧者不分听者惑。","露花滴沥月上天，利觜迎人著不得。","我躯七尺尔如芒，我孤尔众能我伤。","天生有时不可遏，为尔设幄潜匡床。","清商一来秋日晓，羞尔微形饲丹鸟。"],"title":"聚蚊谣"}
