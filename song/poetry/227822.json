{"author":"释德洪","id":227822,"strains":["仄平○平仄，平平仄平平。","平平仄仄平，仄仄平仄平。","平平平仄平，仄仄平平平。","仄仄仄○平，仄仄平○平。","仄平仄○仄，○仄仄仄平。","仄平平仄仄，仄仄仄平平。","仄平仄仄仄，仄仄仄仄平。","仄○仄平仄，平仄仄仄平。","仄平○仄仄，仄仄平平平。","平平○平仄，仄仄仄仄平。","仄平仄平仄，平仄仄仄平。","平平仄○仄，平仄平仄平。","平平平平平，仄平仄平平。","仄平仄仄仄，平仄仄仄平。","仄仄仄平仄，仄仄仄平平。","仄仄○○仄，平仄○平平。","仄平平仄仄，仄仄仄平○。"],"paragraphs":["暮烟重山翠，微风壮松悲。","吾为五顶游，税驾修水湄。","阿余幽国来，细路盘颠危。","褁饭夜兼程，杖笠寒相追。","入门一调笑，如获璧与珪。","问来何所欲，雅意在诗词。","念余绿发日，不减子辈痴。","是中有何好，迷著不自知。","败煤磨破砚，冻笔时呵之。","诗成思掀豁，熟读忘倦疲。","乃知少年病，根蒂老未移。","双林古禅宇，檀越多孝慈。","明年东游还，买山缚茅茨。","市蔬近易致，红饭熟夜炊。","得饱即甘寝，万事付儿嬉。","子辈当从我，林麓相追随。","十年何足道，乐死以为期。"],"title":"余将北游留海昏而余祐禅者自靖安驰来觅诗"}
