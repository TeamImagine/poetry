{"author":"王柏","id":123849,"strains":["平平仄仄仄，仄仄平平平。","平平仄平平，仄仄平平平。","平平仄仄仄，仄平平仄平。","仄平仄仄仄，○平仄平平。","仄仄平仄仄，平平平仄平。","平仄仄仄○，平平仄平平。","平平平仄仄，仄仄平平平。","平仄仄平仄，平平平仄平。","○仄仄平仄，仄仄仄仄平。","平○平仄仄，平平平平平。","平平仄○仄，仄○平仄平。","仄平仄仄仄，仄仄○仄平。","仄仄仄平仄，平仄仄仄平。","平仄仄平仄，仄平平平平。","仄平仄仄仄，○仄平平平。","平平仄平仄，仄仄平○平。"],"paragraphs":["康衢久寂寞，击壤音微茫。","南风启箫韶，拜手赓明良。","周衰二雅废，凤兮歌楚狂。","楚狂已再变，三闾竟哀伤。","俯仰千载后，嗟嗟情性荒。","梁选尚远思，渊明粹而庄。","开元生李杜，我宋推苏黄。","宗派亦沦坠，纷纷师晚唐。","吟骨不淳古，记魄不自强。","雕镂心肺苦，何曾征宫商。","濂翁著和澹，感兴开紫阳。","紫阳尚六义，六义兴已亡。","郑卫日盈耳，冰炭搅我肠。","章贡有奇士，野舟刊名章。","古城夜酌句，正义尤洋洋。","游谈到巍荡，百世流遗芳。"],"title":"夜观野舟浩歌有感"}
