{"author":"范纯仁","id":184874,"strains":["平平仄仄仄平平，仄仄平平仄仄平。","仄仄平平平仄仄，仄平平仄仄平平。","平平仄仄平平仄，仄仄平平仄仄平。","仄仄仄平平仄仄，平仄平仄仄平平。"],"paragraphs":["浮名驱逐阻音尘，一别伊川十二春。","顾我衰残如槁木，羡公眉寿若灵椿。","寒梅乍吐香尤馥，白酒新𥬠味颇醇。","对景便思同一醉，都忘衰病在漳滨。"],"title":"到汉东和张伯常六首  其四"}
