{"author":"强至","id":182364,"strains":["仄平仄仄平平仄，仄仄平平平仄平。","仄仄仄平平仄仄，平平平仄仄平平。","仄平仄仄平平仄，仄仄平平仄仄平。","仄仄平平平仄仄，仄平平仄仄平平。"],"paragraphs":["北风已作东风客，昨日何如今日暄。","造化有期寻万木，阳和无迹走千门。","土牛陌上摧花杖，玉燕钗头坠彩旛。","独我题诗添意绪，又看残腊委冰痕。"],"title":"立春"}
