{"author":"释德洪","id":227775,"strains":["平○仄平平平仄，平仄平平平仄平。","○平仄仄○平平，仄仄平平仄平仄。","仄平仄仄仄○平，平平平仄○平仄。","仄仄平平仄仄平，仄仄平平仄平仄。","仄仄平仄○平平，平平平仄平○仄。","仄平平仄仄仄仄，平仄平平仄平仄。","平平仄仄○平仄，○仄仄平平仄仄。","平○平仄仄平平，仄○平平平仄仄。"],"paragraphs":["胸中蓄奇为谁吐，闲卧湘西云一坞。","兴来落笔如崩云，五字凭凌气吞楚。","我诗望见倒降旗，攻之何必更鸣鼓。","独对湘山夜色晴，万壑千岩最幽处。","卧要明月听松风，为君哦此文中虎。","此生身世付一戏，安用声名照千古。","知君大用参黄蘗，三篾束腰随处住。","何当峰顶结茅庐，要看掀髯呵佛祖。"],"title":"金华超不群用前韵作诗见赠亦和三首超不群剪髪参黄蘗  其一"}
