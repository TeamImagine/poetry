{"author":"戴复古","id":94037,"strains":["平平平仄仄平平，仄仄平平○仄平。","仄仄仄平平仄仄，平平平仄仄○○。","○平仄仄平○仄，仄仄平平仄仄平。","仄仄仄平平仄仄，仄平平仄仄平仄。"],"paragraphs":["寒儒家舍只寻常，破纸窗边折竹床。","接物罕逢人可语，寻春多被雨相妨。","庭垂竹叶因思酒，室有兰花不炷香。","到底闭门非我事，白鸥心性五湖傍。"],"title":"家居复有江湖之兴"}
