{"author":"李曾伯","id":129409,"strains":["平仄平平仄仄平，仄平仄仄仄平平。","平平平仄平平仄，仄仄平平仄仄平。","仄仄仄平平仄仄，平平仄仄仄平平。","仄平仄仄平平仄，仄仄平平仄仄平。"],"paragraphs":["师旅之余旱继之，可为太息此何时。","江头人类鱼鳞集，局面忧深虎口危。","国事不应分尔汝，边防岂特固藩篱。","茂弘若问金陵事，说与江东米价知。"],"title":"送赵鼎臣赴召  其二"}
