{"author":"张耒","id":217547,"strains":["仄仄平仄仄，平○仄平平。","○仄仄仄平，仄仄○仄平。","仄仄平仄平，平○仄平平。","平平仄仄仄，仄仄○平平。","仄仄仄仄仄，平平仄平平。","○仄仄○仄，仄仄平仄平。","平平仄仄平，平仄仄仄平。","仄仄平仄平，平仄仄○仄。","仄平仄仄○，仄仄仄平仄。","○仄仄仄平，平平仄仄平。"],"paragraphs":["夜醉朝未醒，披衣步南堂。","折彼晓树花，嗅此凝露香。","好鸟鸣我林，声如韵风篁。","娟娟屋外杏，顾我如窥墙。","物色岂不好，人情独何伤。","思我二三子，各限天一方。","无鬐不可游，无羽不可翔。","耿耿千里心，箕昴互相望。","结交古所重，义合不能忘。","离别可奈何，还归举予觞。"],"title":"感春十三首  其七"}
