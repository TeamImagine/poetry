{"author":"何梦桂","id":151796,"strains":["平平仄仄仄平平，仄仄平平仄仄平。","平仄仄平平仄仄，仄平仄仄仄平平。","平平仄仄平平仄，仄仄平平仄仄平。","仄平平平平仄仄，仄平平仄仄平平。"],"paragraphs":["箳篂三载诵贤侯，折柳邮亭菊又秋。","无翼解随云北去，有心长注海东流。","千崖雨意留行旆，七里滩头送去舟。","早为苍生题福笔，尚回麾节顾沧洲。"],"title":"送陈治中勿斋二首  其二"}
