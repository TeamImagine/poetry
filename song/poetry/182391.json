{"author":"强至","id":182391,"strains":["平平平仄平平仄，平仄平平仄仄平。","仄仄平平平仄仄，平平仄仄仄平平。","平平仄仄平平仄，平仄平平仄仄平。","平仄仄平平仄仄，平平平仄仄平平。"],"paragraphs":["花浓新出黄金矿，枝软轻垂绿玉条。","正色逢人何太晚，清香到酒亦终朝。","篱边此意同萧瑟，霜后无言对寂寥。","凡卉不为孤艳地，渊明真赏欲争邀。"],"title":"菊"}
