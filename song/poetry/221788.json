{"author":"杜衍","id":221788,"strains":["平仄仄○仄，平仄平平○。","仄仄仄仄平，仄平平○平。","仄平仄仄仄，仄仄仄平○。","平○平仄仄，仄仄○仄平。","仄平仄平仄，平仄平仄平。","平平仄平仄，仄仄平平平。","仄仄仄平仄，平仄仄平平。","仄仄仄平仄，仄仄平○平。","○仄仄平仄，平○平仄平。","平仄仄仄平，平平平仄平。","平平仄平仄，仄平仄平平。","仄仄仄平仄，仄平平仄平。","平平○仄仄，仄仄仄平平。","平平仄仄仄，仄平仄仄平。","平平仄平仄，仄仄平平平。","平仄平仄仄，平平仄仄平。","平仄仄仄仄，○平平平平。","仄平仄平仄，○仄平仄平。","平仄平○仄，仄仄平仄平。","仄平平仄仄，平仄○仄平。"],"paragraphs":["无似老且病，惟恐归田迟。","一旦得引年，九天还听卑。","尚霑二品禄，俾尽百年期。","恩深沦骨髓，感极横涕洟。","始营菟裘地，来向濉水湄。","城隅最穷僻，匠者宁求奇。","卜筑悉由己，轩牖亦随宜。","外以蔽风雨，内以安妻儿。","燕雀莫群噪，鹪鹩才一枝。","因念古圣贤，名为千古垂。","何尝广居室，俭为后人师。","亚圣乐箪食，寝丘无立锥。","文终防势夺，去病耻家为。","文园四壁立，郑公小殿移。","伊余具员者，适会承平时。","无术毗万务，无才抚四夷。","为郡亦龊龊，劳心徒孜孜。","保身已天幸，拊己宜自知。","开卷颜间厚，复惧来者嗤。","朂哉知止足，清白犹可追。"],"title":"新居感咏"}
