{"author":"周密","id":154006,"strains":["平平仄平平，仄仄仄平仄。","平平仄平平，仄仄仄仄仄。","平平仄平仄，○仄仄○仄。","平平仄仄仄，平仄平仄仄。","○仄仄平仄，仄仄仄平仄。","○平仄平平，平仄仄平仄。","仄○仄仄平，平仄仄平○。","平平仄仄仄，平仄平仄仄。","平平仄平仄，仄仄平仄仄。","仄仄○○平，平仄仄平仄。","仄平仄仄平，○仄仄○○。","仄仄仄平仄，平仄平仄仄。","仄仄平仄平，仄仄仄仄仄。","平平仄平○，平仄仄平仄。","仄平平仄平，仄仄仄仄仄。","仄平○仄○，平仄平仄仄。","仄平仄仄仄，仄仄平仄仄。","仄平仄○仄，平○仄○仄。","仄仄仄平平，仄仄平仄仄。","仄平仄平平，平仄平仄仄。"],"paragraphs":["骄阳煽余威，热恼若昏醉。","邀凉卧虚棂，顿觉景象异。","乾坤若黟漆，相对不相视。","雷车与电镜，云族撑赑屃。","如发马陵伏，万弩一时至。","如河决宣房，澎湃石崩坠。","又如入蔡州，鹅鹜杂兵骑。","轰腾立四海，熛怒翻九地。","儿啼抱头窜，婢噤移足踬。","鸟兽相号呼，鸡犬竞趋避。","隠床夜九迁，穿瓦雨如酾。","屋老欲摧压，危栗心惴惴。","敬此天动威，起坐不敢寐。","哀哉昔吾亲，多病易惊悸。","每于风雨交，拥护不少置。","九京闻不闻，生死同一致。","不能抱冢泣，不孝天所弃。","漫游远坟墓，荣亲愿难遂。","作誓守松楸，或可酬此志。","白云起泷冈，西望挥血泪。"],"title":"甲戌七月二十七夜大雷雨有感"}
