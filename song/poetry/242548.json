{"author":"李纲","id":242548,"strains":["仄仄平平仄仄平，仄平平仄仄平平。","仄平仄仄平平仄，仄仄平平仄仄平。","仄仄平平平仄仄，平平平仄仄平平。","仄平仄仄平平仄，仄仄平平仄仄平。"],"paragraphs":["一叶轻舠漾碧流，却怜舟子解操舟。","急滩乱石疑难渡，短檝轻桡反自由。","去国飘零同泛梗，凌波超忽逐飞鸥。","建溪百里才终日，过尽千岩万壑幽。"],"title":"自建阳泛舟至建安"}
