{"author":"孙因","id":123543,"strains":["仄平仄平平仄平，仄仄平平平平。","仄平平仄○仄平，仄仄仄平仄○。","○仄平平仄仄平，仄平平平仄仄。","仄仄平平仄平平，平仄仄平仄○。","仄平仄仄○○平，仄平○仄平仄。","仄○仄仄平仄平，○平仄仄平○。","平平仄平平平平仄平，仄仄仄仄平仄。","仄○平平仄平平，○仄平平仄平。","平仄仄平仄平平，仄平仄平平仄。","○平仄平平平平，平仄仄平平○。","仄仄仄仄平平，平仄仄仄平平仄。","仄仄仄平仄平仄仄平，仄仄平平仄平平。","平平仄平仄○平，仄仄仄平平仄。","仄仄平仄仄仄平，平平仄仄仄仄。","平平平仄平平平，仄仄仄平仄仄。","平平仄○○仄平，平平仄○仄仄。","平仄仄平仄仄仄平，平平仄平平仄。","仄仄仄平仄平平，仄平平平仄仄。","仄仄仄平平仄平，仄仄仄平仄仄。","仄仄仄仄平平，平仄○○仄仄。"],"paragraphs":["百川会同沧海兮，浩不知夫津涯。","吐云涛以澜汗兮，沃日御而渺弥。","藏巨灵之赑屃兮，见天吴之惚恍。","戴五山之嶪峨兮，涵百怪之陆离。","巨鱼出没其中兮，不知其几千里。","鼓浪沫以成雾兮，嘘云气以成霓。","任公子之投竿而钓兮，五十犗以为饵。","阅期年而得鱼兮，牵巨钩而下之。","鬐鬛怒而刺天兮，白波涌而山立。","膏流溢而为渊兮，颅骨积而成坻。","自浙水以东兮，无不餍若鱼之肉。","彼赤鳝黄颡何足数兮，又况梅鱼与桃鲻。","维天地之宝藏兮，有煮海之鹾盐。","曝曜灵以摝涉兮，浮莲的以试卤。","编筼筜以为槃兮，处烈焰而不灼。","霜铅倏其凝沍兮，霜花飒其的皪。","兹海若之不爱宝兮，丰功被乎天下。","抑造化之自然兮，讵人为之力假。","客曰富哉鱼盐兮，此越国之宝也。","是特以利言兮，吾愿闻其上者。"],"title":"越问 鱼盐"}
