{"author":"马廷鸾","id":145428,"strains":["仄仄平平仄仄平，平平仄仄仄平平。","平平平仄仄平仄，仄仄平平平仄平。","平仄平平平仄仄，平平平仄仄平平。","仄平仄仄平平仄，平仄平平仄仄平。"],"paragraphs":["假汝稀年只八年，争教老境不凄然。","青山慈母已黄壤，绿鬓中男余白颠。","天外群鸿随灭没，云间孤鹤自蹁跹。","共携斗酒浇坟土，衰泪何由滴到泉。"],"title":"屺瞻拜墓  其二"}
