{"author":"孙觌","id":238930,"strains":["仄仄仄平平，平平仄仄平。","平仄平平平，仄仄仄仄○。","仄平仄仄平，平平仄平平。","○平仄○仄，○仄仄仄○。","平平仄平仄，仄仄平平平。","仄平仄仄平，仄仄仄仄平。","仄仄仄平平，仄仄○平平。","平平仄平仄，平仄平仄平。","平平○仄平，仄仄仄仄平。","平平仄平仄，仄仄仄仄平。","仄仄仄仄仄，仄仄仄仄平。","平平仄平仄，平仄仄仄平。","平平平仄平，平○平○平。","仄平仄仄仄，仄平仄仄平。","仄平仄仄仄，平仄平平平。","仄仄仄仄平，仄仄仄仄○。","仄平仄平平，仄仄平平平。","仄平仄仄○，仄仄○平平。"],"paragraphs":["月斧琢朣胧，团栾覆石锺。","连络青云根，点注碧藓封。","补天记女娲，移山诧愚公。","当年偶遗漏，堕此草莽中。","奇礓久沦蛰，化出金仙宫。","老僧惯见之，笑视瓦砾同。","砺角戏乌犍，迸火敲青童。","摩挲问亡恙，千岁今一逢。","堂堂张茂先，扣以蜀井桐。","噌吰振林莽，叱吸万窍风。","澒洞众壑满，吼彻九地通。","狂奔窜幽魅，惊怒拔老龙。","丰山霜露零，彭蠡波浪舂。","一鸣固有待，寸筳那得攻。","水曹笔五色，东序罗笙镛。","辟易四坐倾，蹴蹋万马空。","伟兹抱奇音，伴我窥灵踪。","赋诗乃不如，露草号秋虫。"],"title":"游锺石寺问名寺之因缘老僧指门旁石如覆锺状赋诗一首邀何袭明登仕同赋"}
