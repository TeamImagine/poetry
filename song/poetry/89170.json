{"author":"汪晫","id":89170,"strains":["平平平仄仄平平，平仄平平仄仄平。","平仄仄平仄仄仄，仄平仄仄仄平平。","仄平平仄平平仄，平仄平平仄仄平。","仄仄平平平仄仄，仄平仄仄仄平平。"],"paragraphs":["芙蓉红晚对高轩，何日论文共一尊。","祇作古诗十九首，不消柱史五千言。","一声南雁霜华重，连夜西风木叶翻。","自叹须眉今白尽，复愁友道更昏昏。"],"title":"用尊字韵寄胡约之"}
