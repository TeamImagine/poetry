{"author":"陆游","id":40975,"strains":["仄平仄仄仄平平，平仄平平仄仄平。","仄仄平平平仄仄，仄平平仄仄平平。","平平仄仄平平仄，仄仄平平仄仄平。","仄仄平平平仄仄，仄平仄仄仄平平。"],"paragraphs":["少时学问苦匆匆，弦诵光阴转手空。","圣域渊源虽自力，故交零落与谁同。","荒村莫恨身垂老，后世元知论自公。","但掩斋扉凭曲几，忘忧正在寂寥中。"],"title":"斋中读书罢有感"}
