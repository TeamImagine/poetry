{"author":"曾丰","id":72520,"strains":["仄仄平平平仄平，仄平仄仄仄平平。","仄平仄仄平平仄，平仄平平仄仄平。","平仄仄平平仄仄，仄平平仄仄平平。","平平仄仄平平仄，仄仄仄平平仄平。"],"paragraphs":["数自离家今几程，半风半雨半阴晴。","白云故作关愁色，乌鹊争为报喜声。","来耗得梅偷传送，去途惟柳管将迎。","囊中少带江西雪，见说五羊烟瘴轻。"],"title":"入广至赣雪霁天朗聊舒耳目"}
