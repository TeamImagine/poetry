{"author":"释道璨","id":144917,"strains":["平仄仄平仄，○仄平仄平。","仄仄○平平，仄平○○平。","仄仄平平平，平仄平平○。","平平仄仄平，平平平仄平。","仄仄仄仄平，仄仄平平平。","平平仄仄仄，仄仄仄仄○。","仄平○平仄，仄平○平平。","平平仄○仄，仄仄平平平。","平平仄仄仄，仄仄平仄平。","平仄仄平仄，平仄平仄平。","仄仄平平平，平平仄仄平。","平仄仄平平，仄仄平仄平。","仄仄仄仄平，仄仄仄○○。","仄平仄平仄，平仄○平平。","平平平仄平，仄仄平平平。","平平○仄○，仄○平平平。"],"paragraphs":["西苑宝峰麓，占地宽一弓。","梵放殷青冥，与峰相长雄。","鬼域何方来，包举归提封。","楼钟不敢鸣，僧趋邻寺钟。","径也铁石姿，直欲笺天公。","天高不可叫，虎豹守九重。","六年长安道，往来如飞蓬。","云开日正杲，死草生华风。","青山复入手，尽埽狐兔踪。","鱼鼓发新响，松桂还旧容。","掘地寻泉源，锄荒理菊丛。","桃李一家春，万古无异宗。","玉色十丈𪸩，秀润浄磨砻。","大书付谁氏，千载深居翁。","他年来读碑，病眼摩朦胧。","为碑三夕留，卧听寒岩松。"],"title":"送西苑径上人见深居冯常簿求寺记"}
