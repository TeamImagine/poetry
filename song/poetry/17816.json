{"author":"吴芾","id":17816,"strains":["仄平仄仄平，仄仄仄仄仄。","平仄仄平○，仄仄平平仄。","仄○平仄平，仄仄仄平仄。","仄仄仄平平，○仄仄平○。","平仄仄仄平，仄仄○仄仄。","仄仄平仄○，仄仄平○仄。","仄仄仄平平，○仄仄仄仄。","仄平仄仄平，仄仄平平仄。","仄○仄仄平，平平仄平仄。","○仄仄○平，仄平平仄仄。","○仄仄平平，平平○平仄。","仄平平平平，仄仄平仄仄。","仄仄平仄平，仄仄仄平仄。","仄仄仄平平，仄仄仄平○。","仄平仄仄平，仄仄仄○仄。","仄仄仄平平，平仄平仄仄。","平仄平平○，仄仄仄平○。","仄仄平平平，○仄○仄仄。","平平仄平平，仄仄仄○仄。","平仄仄仄○，仄仄○平仄。","平仄仄平平，仄仄平仄仄。","仄仄平仄平，○仄○○仄。","仄仄仄平平，仄平平平仄。","仄○仄仄平，仄仄仄仄仄。","平仄平仄平，仄仄○仄仄。","仄仄平○平，仄仄仄平仄。"],"paragraphs":["我生走四方，足迹亦几遍。","初未识江行，每起浮家羡。","一从登此舟，举室尽欣忭。","既得舍车徒，且免入邮传。","高枕卧短篷，顿忘行役倦。","始谓旬日间，便可朝行殿。","纵未许归田，行止亦可判。","那知事好乖，一夜狂风转。","怒号动地来，波涛立江面。","如屋复如山，拍天仍拍岸。","三日不能休，云容更千变。","始疑江神骄，出与风伯战。","拥起千里潮，散作雪飞溅。","跬步莫能前，有缆莫能牵。","又疑慢尔神，至此获深谴。","亦自料平生，忠信粗表见。","神既依人行，岂不略为援。","若谓神无私，应物当普现。","胡为溯流船，却乃去如箭。","而我独滞留，舣棹长江畔。","终日困飘飖，使我头目眩。","试取蘋藻羞，更效潢污荐。","再拜祝天公，冀为开方便。","莫分往与来，莫问贵与贱。","风静波亦平，一一如所愿。","庶几舟中人，彼此两无怨。"],"title":"江行阻风"}
