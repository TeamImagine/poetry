{"author":"张先","id":243376,"strains":["平仄平平仄仄平，平仄仄仄仄平平。","平平仄仄平平仄，仄仄平平仄仄平。","仄仄平平平仄仄，平平仄仄仄平平。","平平仄仄平平仄，仄仄平平仄仄平。"],"paragraphs":["新火飞烟上柳梢，天供好景助诗豪。","江湖一处逢嘉月，溟海同时得巨鳌。","白水更随春雨长，青云不及画楼高。","千桡插羽鼙声动，十里惊雷夺暮涛。"],"title":"次韵清明日西湖"}
