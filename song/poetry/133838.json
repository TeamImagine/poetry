{"author":"卫宗武","id":133838,"strains":["仄平仄仄仄平平，仄仄平平仄仄平。","仄仄仄平平仄仄，仄平平仄仄平平。","平平平仄仄平仄，平仄平平仄仄平。","平仄仄平平仄仄，平平平仄仄平平。"],"paragraphs":["得庐莫恨太婆娑，缭以芳蘅葺以荷。","徙舍借车家具少，架书充栋手编多。","且甘穷巷饮瓢乐，须有文朋载酒过。","他日不妨更爽垲，诗人宁逊庾并罗。"],"title":"和丹岩入屋韵"}
