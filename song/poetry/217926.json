{"author":"周邦彦","id":217926,"strains":["平平平仄平，仄仄平仄平。","仄仄仄平仄，平仄平平平。","平仄仄平仄，仄平仄仄平。","平平仄平○，平仄仄平平。","平平平仄平，平平仄平○。","○平仄○仄，平仄仄仄平。","平平仄平仄，仄仄仄平平。","仄○仄平仄，仄仄仄仄平。","平平仄○仄，仄仄仄仄平。","仄仄仄平仄，平仄仄仄仄。","平平仄平仄，仄仄平仄平。"],"paragraphs":["怀珠崖不枯，韫玉山有辉。","隠翳不言德，人自知神奇。","公叔季贞后，不为世网縻。","浮沉里闾间，身晦道同违。","弓旌搜俊良，圭衡略无遗。","难偕集雍鹭，宁作曳尾龟。","慈仁盖天性，惠泽施鳏嫠。","倒囷食流冗，死葬病有医。","人今泣遗爱，若见岘首碑。","肯构有材子，修德亦庶几。","高风自兹显，岂病知者希。"],"title":"赠常熟贺公叔隠士"}
