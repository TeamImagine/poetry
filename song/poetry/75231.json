{"author":"赵蕃","id":75231,"strains":["平仄平平仄仄平，仄平平仄仄平平。","平平仄仄平平仄，仄仄平平仄仄平。","平仄平平平仄仄，仄平平仄仄平平。","仄平仄仄平平仄，仄仄平平平仄平。"],"paragraphs":["来往区区莫谩忙，转头还是俗相妨。","题诗见子留人意，作客如家自我常。","休叹清明仍值雨，好于元巳趁还乡。","布衾木枕犹堪质，要似当年人姓阳。"],"title":"次韵伯瑞叔骥常字韵"}
