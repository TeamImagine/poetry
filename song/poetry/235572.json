{"author":"程俱","id":235572,"strains":["仄仄仄平仄，平平仄平平。","○平仄平仄，仄平仄○平。","仄平仄仄仄，仄仄平平平。","仄平仄仄平，仄仄平平平。","○平仄仄○，仄仄仄仄平。","仄仄平仄仄，平平平仄平。","仄仄○仄仄，仄平仄○○。","平平仄平仄，仄仄○平平。","仄平仄○仄，仄○仄○平。","仄平平仄仄，仄仄平平平。","仄仄仄仄仄，平平仄平○。","仄仄仄○仄，仄○平仄平。","仄仄平仄仄，○平仄平○。","仄○平仄平，平仄仄仄○。","平平仄平仄，平平仄平平。","仄仄○仄仄，平平仄○○。","平平○仄仄，平仄仄仄平。","平平仄平仄，仄仄平○平。","仄平平平仄，仄仄仄仄平。","平平仄仄仄，仄仄○平平。"],"paragraphs":["梦觉纸窗白，幽禽语匆匆。","传呼动林野，楚歌已三终。","故人忽在眼，四牡来城东。","闭门雀可罗，绕舍森蒿蓬。","如何不我遗，臭味固所同。","昔别全盛日，华戎文轨通。","岂意丧乱后，晤言复相从。","知君饱新得，敬慎过南容。","肃然气深稳，隐如匣藏锋。","向来夸夺境，变灭毗岚风。","访旧半鬼录，荣衰等虚空。","顾我老且病，齿摇头欲童。","念子方颍脱，如锥出囊中。","会如金仆姑，犀兕贯七重。","光华得肤使，周咨广尧聪。","黠虏将革面，天方诱其衷。","皇明并日月，尘雾不得蒙。","遄归侍帏幄，海岳增深崇。","傥因东飞翼，一访白髪翁。","时哉不可失，决去如惊鸿。"],"title":"次韵和叔问古风送曾吉甫提刑"}
