{"author":"虞俦","id":62131,"strains":["平平仄仄仄平平，仄仄平平仄仄平。","仄仄仄平平仄仄，仄平平仄仄平平。","平平平仄平平仄，仄仄平平仄仄平。","仄仄仄平平仄仄，平平平仄仄平平。"],"paragraphs":["生涯冷淡我胡然，客里空囊愧一钱。","已负酒杯同笑语，彊排诗句鬭清妍。","官闲祇起樊笼叹，内热真犹膏火煎。","试问聚蚊成一饷，何如高枕梦游仙。"],"title":"诸公妓饮问政堂有诮予不来者借韵呈司户同志  其二"}
