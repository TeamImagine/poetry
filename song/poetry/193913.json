{"author":"苏轼","id":193913,"strains":["平平仄仄仄平仄，仄仄仄平平仄○。","仄平仄仄仄平平，仄仄仄平平仄仄。","仄平仄仄平仄仄，仄仄仄仄平平仄。","○○仄仄平仄○，仄仄平平○仄仄。","平平仄平平仄仄，平仄仄仄平平仄。","仄平仄仄平○平，仄仄仄平平仄仄。","仄平平仄仄仄仄，平仄平平仄仄仄。","仄平仄仄仄仄平，平仄○平仄平仄。","仄平仄仄仄仄仄，仄仄仄○平仄仄。","仄平仄仄仄○平，仄仄仄平○仄仄。"],"paragraphs":["鹍弦铁拨世无有，乐府旧工惟尚叟。","一生喙硬眼无人，坐此困穷今白首。","翠鬟女子年十七，指法已似呼韩妇。","轻帆渡海风掣回，满面尘沙和泪垢。","青衫不逢湓浦客，红袖漫插曹纲手。","尔来一见哀骀佗，便著臂韝躬井臼。","我惭贫病百不足，强对黄花饮白酒。","转关濩索动有神，雷辊空堂战窗牖。","四弦一抹拥袂立，再拜十分为我寿。","世人只解锦缠头，与汝作诗传不朽。"],"title":"古缠头曲"}
