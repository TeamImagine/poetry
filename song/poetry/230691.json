{"author":"葛胜仲","id":230691,"strains":["仄仄仄仄平，平仄平仄仄。","平平仄仄仄，平平仄平仄。","○○仄仄仄，○仄平平仄。","仄仄平仄平，平平平平仄。","平平仄仄平，平仄仄○仄。","仄平平平平，平平平仄仄。","○仄平仄仄，仄仄仄平仄。","仄平平仄平，○仄仄平仄。","仄○仄仄仄，仄仄○仄仄。","仄仄仄平平，仄仄平仄仄。","仄仄平平平，仄○仄平仄。"],"paragraphs":["古殿藻井高，榱桷穷壮丽。","黄金四佛榜，煌煌曼卿字。","廷中桧异状，封植天嘉岁。","直干龟鹤年，樛枝龙蛇势。","阴森历九朝，知阅几兴废。","石根青铜柯，孤高方得地。","应笑凡草木，俛仰见癯瘁。","缅怀陈季年，三阁事瓌异。","后庭唱未阕，已作堕井计。","独此岁寒姿，与佛常阅世。","寄谢青牛宫，勿轻大雄寺。"],"title":"丁巳游大雄寺有陈朝桧"}
