{"author":"韩淲","id":87471,"strains":["平平仄仄仄平平，平仄平平仄仄平。","仄仄仄平平仄仄，仄平仄仄仄平平。","平平仄仄平平仄，仄仄平平仄仄平。","仄仄仄平平仄仄，仄平平仄仄平平。"],"paragraphs":["团源深处有幽期，谁见壶林杜德机。","曳履信知贫不病，采薇空论怨还非。","前时解榻临风处，半夜呼杯踏月归。","吟到菊花须再会，落霞孤鹜已秋飞。"],"title":"次韵亨中见寄"}
