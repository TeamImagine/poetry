{"author":"韩琦","id":90739,"strains":["平仄平平仄仄平，平平平仄仄平平。","平平平仄平平仄，平仄平平仄仄平。","仄仄仄平仄仄仄，仄平仄仄仄平平。","平平平仄平平仄，仄仄平平仄仄平。"],"paragraphs":["西北云高拂女墙，危亭虚豁望中长。","田间堤陌成新险，天外江山是旧疆。","古道入秋漫黍稷，远坡乘晚下牛羊。","凭栏多少无言恨，不在归鸿送夕阳。"],"title":"寄题广信军四望亭"}
