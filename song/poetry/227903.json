{"author":"释德洪","id":227903,"strains":["平仄平仄仄，平平仄平仄。","平仄○平平，○平仄平仄。","仄仄平仄仄，平仄仄平仄。","仄○仄仄平，平仄仄仄仄。","仄平平平仄，平平仄平仄。","仄仄平平○，平仄平平仄。","仄○平仄平，仄仄仄仄仄。","平平平仄○，仄仄平平仄。","平仄仄仄仄，平仄仄平仄。","平平○仄仄，○仄平平仄。","○仄仄仄仄，仄○仄仄仄。","平仄仄平仄，仄仄仄仄仄。"],"paragraphs":["心许房次律，神交郭元振。","人品如奇峰，横秋耸孤峻。","笔阵工斫伐，忠义见词刃。","仕如上濑船，饶力挽不荩。","酒狂夸严武，登高叫虞舜。","大爱淮南王，甘作天厨摈。","死犹遭谤诬，谓坐酒肉馑。","荒祠丛筿间，下瞰湘流浚。","夫子䌸富贵，高韵洗骄吝。","诗清如玉珮，中节含温润。","并辔揖此老，让驱不肯进。","嗟予固瞠若，却立那敢瞬。"],"title":"次韵谒子美祠堂"}
