{"author":"罗隐","id":30914,"strains":["仄平平仄仄平平，仄仄平平仄仄平。","仄仄仄仄平仄仄，仄平平仄仄平平。","仄平平仄平平仄，仄仄平平仄仄仄。","仄仄平平平仄仄，仄平平仄仄平平。"],"paragraphs":["五年苛政甚虫螟，深喜夫君已戴星。","大族不唯专礼乐，上才终是惜生灵。","亦知单父琴犹在，莫厌东归酒未醒。","二月春风何处好，亚夫营畔柳青青。"],"title":"送前南昌崔令替任映摄新城县"}
