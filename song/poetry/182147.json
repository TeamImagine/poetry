{"author":"强至","id":182147,"strains":["仄平仄仄平平仄，仄仄○平仄平仄。","仄平仄仄平仄平，仄仄仄平○仄仄。","仄平平仄○仄平，仄仄○平仄○仄。","平平仄仄平平平，仄仄仄○平仄仄。","平平仄仄平仄平，平仄仄平仄仄仄。","○平仄仄仄仄平，仄仄仄平平仄仄。","平平平仄平仄平，仄仄平平仄平仄。","仄平仄仄○仄平，仄仄平平平仄仄。","仄○仄仄○仄平，仄仄仄平平平仄。","平平仄仄平平平，仄仄平平平平仄。","仄平仄仄平仄平，仄仄平平平仄仄。","仄仄仄仄平平○，平仄平平仄平仄。","仄平仄仄平○平，仄仄平○平仄仄。","仄平仄仄平○平，平仄平平平○仄。","仄平平仄平平平，仄仄平平平仄仄。","平平仄仄○仄平，仄仄仄平○仄仄。","平平仄仄平仄平，仄仄仄平○仄○。","平○仄仄平平平，仄仄平平仄平仄。"],"paragraphs":["爱君气干霜松老，一见相投许肝脑。","岂同世上秋叶交，不及岁寒如电扫。","有才无命三十强，寂寞吟斋膝长抱。","愁来遍踏公卿门，绽褐不缝谁改造。","文章直吐元化胚，天朴岂须施斧藻。","长篇下笔纵立成，一字未曾伤草草。","辞源奔注吞众人，有似惊潮没孤岛。","善君取友论片能，不学常情求百好。","琢磨六艺相与游，我愧性灵昏椹枣。","平湖绿净时招邀，烂熳清尊为君倒。","客涂见月凡几圆，倦马声饥奴色槁。","路傍甲第欺儒冠，奴厌腥肥马余藁。","我疑造物偏膏粱，富贵何缘悭有道。","贯糜巨室君空囊，朱紫摩肩君衣皂。","大鹏宁合安寻常，怒翼天池终刷澡。","功名岂必收目前，两鬓未银犹得早。","颜彭骨朽千万年，漫与后人论寿夭。","君其努力攀青云，盛醉春风酿香稻。"],"title":"前日以诗赠贾麟进士继蒙和答而杨蟠从事亦随次元韵鄙思不休辄复自和二篇  其二"}
