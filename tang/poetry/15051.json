{"author":"白居易","id":15051,"strains":["平平平平仄仄平，平平仄仄○仄○。","○○平平仄，仄仄仄平平平仄。","仄仄平平平，平平平平平仄平。","仄平仄平仄仄仄，平仄○平仄仄平。","平平仄仄仄仄仄，平仄仄仄平○○。平仄平平仄平仄，平平仄平仄○仄。","仄平仄平仄平仄，仄平○平仄○仄。","仄仄仄平平仄○，平仄仄仄仄仄仄。","○平平仄仄仄平，仄仄平平仄仄仄。","平平平仄平仄平，仄仄仄平仄仄平。","平平仄平平仄仄，仄平平平仄平仄。","平平平平平仄平，平平平平平仄平，平平仄平平平仄平。"],"paragraphs":["高高骊山上有宫，朱楼紫殿三四重。","迟迟兮春日，玉甃暖兮温泉溢。","袅袅兮秋风，山蝉鸣兮宫树红。","翠华不来岁月久，墙有衣兮瓦有松。","吾君在位已五载，何不一幸乎其中？西去都门几多地，吾君不游有深意。","一人出兮不容易，六宫从兮百司备。","八十一车千万骑，朝有宴饫暮有赐。","中人之产数百家，未足充君一日费。","吾君修己人不知，不自逸兮不自嬉。","吾君爱人人不识，不伤财兮不伤力。","骊宫高兮高入云，君之来兮为一身，君之不来兮为万人。"],"title":"新乐府 骊宫高\t美天子重惜人之财力也"}
