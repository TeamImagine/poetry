{"author":"赵汝鐩","id":97973,"strains":["平平仄仄平仄仄，仄仄平平平仄仄。","仄仄仄平仄仄仄，平平仄仄○仄仄。","仄平仄仄平仄平，平仄平平仄平仄。","仄平平仄平仄仄，仄○仄仄平仄仄。","仄仄平平仄仄平，平平平仄平平仄。","○平平仄平仄仄，平平平平平○仄。","平平平仄平仄仄，仄仄仄仄平平仄。","仄平仄仄平仄仄，仄仄仄仄平○仄。","平平平仄仄仄仄，○仄平平仄平仄。","平平仄仄仄平○，○仄平平仄平仄。"],"paragraphs":["湖光荡绿春拍塞，百雉之东才咫尺。","五步一亭十步榭，轩窗处处临水辟。","露浓昼淑花溜红，烟嫩堤平草连碧。","俯窥萍罅鱼上下，仰听木杪禽格磔。","拂拭尘埃读祖碑，摩挲峰窍怜卢石。","中年怀抱多感慨，东西跳丸驹过隙。","山林钟鼎同一尽，可笑世网甘形役。","瓮边吏部真得计，右酒左蟹船中拍。","明朝风雨那可料，且对湖山醉今夕。","沙鸥许我再寻盟，从此时携杖头百。"],"title":"东湖歌"}
