{"author":"苏轼","id":195513,"strains":["平平仄仄仄平平，仄仄平平仄仄平。","仄仄仄平平仄仄，仄平平仄仄平平。","平平仄仄平平仄，仄仄平平仄仄平。","平仄仄平平仄仄，仄平平仄仄平平。"],"paragraphs":["苗而不秀岂其天，不使童乌与我玄。","驻景恨无千岁药，赠行惟有小乘禅。","伤心一念偿前债，弹指三生断后缘。","归卧竹根无远近，夜灯勤礼塔中仙。"],"title":"悼朝云"}
