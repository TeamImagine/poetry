{"author":"司马光","id":176428,"strains":["仄平平平平，平仄仄平仄。","平平○仄平，平仄仄平仄。","仄仄平平平，仄仄仄平仄。","仄平仄仄仄，仄仄仄○仄。","仄仄平平仄，平仄平平仄。","平仄平仄平，平○仄平仄。","？平仄仄仄，平仄○平仄。","平平仄平仄，平仄平仄仄。","仄○平平平，仄仄○平仄。","仄○平仄平，平平仄○仄。","仄仄平仄○，仄仄平平仄。","仄平仄仄仄，仄仄平平仄。","平平○平仄，仄仄仄平仄。","仄仄仄平平，平○平仄仄。","平平仄仄仄，○仄平平仄。","仄仄仄平平，平平○仄仄。"],"paragraphs":["哲公金陵来，神韵自孤秀。","京华三十春，高节愈幽茂。","烜赫公卿门，道俗日奔走。","自非趣尚合，一息不相就。","慷慨贤豪士，波溢千金富。","蔬饭苟有余，秋毫未尝受。","嚻呶不可变，坚白如琼琇。","居然尚愁寂，终厌尘土臭。","忽思香炉云，荟蔚冠孤岫。","振衣寻昔游，烟霞宛如旧。","络木藤蔓长，攫石松根瘦。","瀑泉响夜壑，乳管添春窦。","茅茨荫方丈，宴坐度清昼。","几席雨奇花，阶除驯猛兽。","方知物外乐，回视人寰陋。","慎勿露声光，愚迷将辐凑。"],"title":"送守哲归庐山"}
