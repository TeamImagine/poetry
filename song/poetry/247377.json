{"author":"吕本中","id":247377,"strains":["仄仄平平仄仄平，平平平仄仄平平。","仄平仄仄平平仄，平仄平平仄仄平。","仄仄仄平平仄仄，仄平仄仄仄平平。","仄平仄仄平平仄，仄仄平平仄仄平。"],"paragraphs":["小阮东来语太夸，为传新构甲千家。","气冲雪野群山过，光转云空一水斜。","闻道洗心求净观，不妨合掌读楞枷。","个中富贵还君子，莫爱群奴日两衙。"],"title":"题晁以道新居"}
