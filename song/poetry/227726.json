{"author":"释德洪","id":227726,"strains":["仄平仄仄平○平，平○仄仄仄○平。","平平仄仄仄○仄，平仄仄仄仄○平。","仄平平仄仄仄仄，平平仄仄仄平平。","仄平仄仄平平仄，平平平仄平平平。","平○仄平仄平仄，平平仄仄平仄平。","仄平○平仄平仄，平仄仄平平平平。","仄平○仄仄平仄，仄仄仄仄平平平。","仄平仄仄仄平仄，平仄平仄平平○。","平○平仄仄仄仄，仄仄平仄○平平。","○平仄仄仄仄仄，仄平仄仄仄仄平。","仄平仄仄仄平仄，仄仄仄仄平仄○。","仄平仄平平仄仄，仄仄○仄平仄○。","仄平仄仄仄仄仄，平平平仄○仄平。"],"paragraphs":["道人秀杰僧中龙，挥斤八极转苍穹。","虽然削弱不胜服，童稚亦可揕其胸。","世人徒见例秃髪，安知璞玉混铅铜。","顾君自是无营者，千山何事来匆匆。","山衣一披出松际，萧然自有清散风。","我狂如君不知耻，驽力亦须追高踪。","作诗颇亦叙宗祖，秀气杰句争豪雄。","读之吐舌颈为缩，忠义能尔形于中。","初如迷径失向背，忽得车首分西东。","从来蠢直失计置，猬头但可衲帔蒙。","饭余便寝百无事，可以傲视金盖重。","乃今得名齐物志，激快如鸟初出笼。","愿君勿复忘此语，他年吾欲观事功。"],"title":"廓然送僧之邵武颇叙宗族以自激劝次韵"}
