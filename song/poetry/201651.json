{"author":"彭汝砺","id":201651,"strains":["仄仄平平平仄平，平平仄仄仄平平。","平平仄仄仄平仄，平仄平平仄仄平。","平仄仄平平仄仄，平平平仄仄平平。","平平仄仄平平仄，仄仄平平仄仄平。"],"paragraphs":["李郭曾同溪上船，途人指点作神仙。","松篁老长芰荷密，凫雁飞浮㶉𫛶前。","霖雨未终岩野地，阳春方擅郢中天。","文章不敢兰亭比，翰墨才能记岁年。"],"title":"次致政张大夫韵二首  其二"}
