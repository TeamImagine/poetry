{"author":"韦骧","id":191244,"strains":["平平仄仄平平仄，仄仄平平仄仄平。","仄仄平平平仄仄，仄平平仄仄平平。","平平仄仄平平仄，仄仄平平仄仄平。","平仄仄平平仄仄，仄平仄仄仄平平。"],"paragraphs":["区区行役临南浦，忽奉来书墨未干。","见报新恩移亳社，便疑衰迹近长安。","山危水恶行将免，宦思乡情日渐寛。","朝夕放船来就别，赠言应许遗琅玕。"],"title":"答王晋叔"}
