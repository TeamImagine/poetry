{"author":"陆佃","id":202600,"strains":["仄仄平平仄仄平，平平仄仄仄平平。","平平仄仄平平仄，平仄平平仄仄平。","平平仄平平仄仄，仄平平仄仄平平。","平平仄仄平平仄，仄仄平平仄仄平。"],"paragraphs":["仕宦声名四十年，归心日夜望林泉。","文移竟负登山屐，笺记空随过海船。","花坞夕阳今逝矣，锦江春色谩依然。","传家况有珠玑在，会向人间月夜圆。"],"title":"蹇翁待制挽歌词"}
