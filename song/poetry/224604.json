{"author":"洪刍","id":224604,"strains":["仄仄平平仄仄仄，平平仄仄仄平平。","仄平仄仄平平仄，平仄平平仄仄平。","仄仄平平仄平仄，仄平平仄仄平平。","平平平仄平平仄，仄仄平平仄仄平。"],"paragraphs":["邂逅何曾十日饮，乖离细数七年迟。","酂侯庙下相逢处，扬子桥头握别时。","犹喜夫君诵新作，自怜衰病岂能诗。","平生流水高山意，绿绮朱弦付子期。"],"title":"次李元亮韵"}
