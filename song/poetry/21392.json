{"author":"黄公度","id":21392,"strains":["仄仄平平仄仄平，仄平仄仄仄平平。","仄平仄仄仄平仄，平仄平平仄仄平。","仄仄平平平仄仄，仄平平仄仄平平。","平平仄仄平平仄，仄仄平平仄仄平。"],"paragraphs":["策蹇冲泥到野扉，故人相对破愁眉。","话因别久卒难尽，情逐杯深那更辞。","十里云山乖素约，一番桃李负幽期。","萧萧半夜空阶雨，乱滴枯肠百斛诗。"],"title":"和陈应求韵兼呈方次云"}
