{"author":"储光羲","id":54122,"strains":["平平○仄平，平仄○仄平。","平平平平仄，仄仄平平平。","平平○仄仄，平仄仄平平。","仄仄仄○仄，平仄仄○平。","仄平仄仄平，仄仄○平平。","○仄仄仄仄，○仄○仄平。","平平仄○○，仄仄○平○。"],"paragraphs":["东风吹大河，河水如倒流。","河洲尘沙起，有若黄云浮。","赪霞烧广泽，洪曜赫高丘。","野老泣相语，无地可荫休。","翰林有客卿，独负苍生忧。","中夜起踯躅，思欲献厥谋。","君门峻且深，踠足空夷犹。"],"title":"效古二首 二"}
