{"author":"陆佃","id":202568,"strains":["平平仄仄仄平平，平仄平平仄仄平。","仄仄平平平仄仄，平平平仄仄平平。","平平仄仄平平仄，平仄平平平仄平。","仄仄仄平平仄仄，仄平平仄仄平平。"],"paragraphs":["平生仕宦不求奇，谁怕他人夺我池。","地胜更无尘可到，天阴惟有病先知。","从教宝塔来当面，消得云楼为折枝。","看取鶠堂何似好，夜深歌管月明时。"],"title":"依韵和徐大夫凤凰池九首  其六"}
