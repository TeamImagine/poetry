{"author":"李曾伯","id":129394,"strains":["仄平平仄仄平平，平仄平平仄仄平。","仄仄仄平平仄仄，仄平平仄仄平平。","平平仄仄平平仄，仄仄平平仄平平。","仄仄仄平平仄仄，平平仄仄仄平平。"],"paragraphs":["一溪清入汉江东，千载兴亡指顾中。","自昔霸图成匹马，至今生气贯长虹。","当时枉驾先诸葛，底事浮江后阿童。","髀肉已生骓逝矣，空余款段踏尘红。"],"title":"和刘清叔檀溪韵"}
