{"author":"苏辙","id":198494,"strains":["平仄仄仄平，平仄仄仄仄。","平平平仄平，平仄仄平仄。","仄平平平仄，仄仄平○仄。","○平仄仄仄，仄仄仄平仄。","平○平平平，仄○仄平○。","平平仄○仄，平仄平仄仄。","平平仄平仄，仄仄仄平仄。","平平仄平平，仄仄仄仄仄。","仄仄平平平，仄仄仄平仄。","仄仄平仄仄，仄仄平平仄。"],"paragraphs":["秋雨仅熟禾，冬雪不揜块。","温风搜麦根，天意欲为害。","老农强推测，妄谓春当改。","三阳已换节，六出尚茫昧。","朝看扶桑暾，夜听土囊噫。","仓场久空竭，榆枣方伐卖。","丁夫病风热，孺子作疮疥。","无知此何辜，得罪彼有在。","造物伊谁憎，亦复自无奈。","慎勿翻雪海，冻馁无疆界。"],"title":"春后望雪"}
