{"author":"喻良能","id":51643,"strains":["仄仄平平仄，平平仄仄平。","平平平仄仄，仄仄仄平平。","平仄平平仄，仄平仄仄平。","平平平仄仄，仄仄仄平平。"],"paragraphs":["菊色犹黄处，梅花未发天。","三山千里客，一笑六同年。","公等多朱绂，予方乏坐毡。","清谈仍痛饮，应作画图传。"],"title":"十一月二日与陆明府陈广文黄使君吴都曹江广文同饮于闳中堂修年契也酒后耳热因得小诗呈似"}
