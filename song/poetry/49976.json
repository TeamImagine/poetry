{"author":"杨万里","id":49976,"strains":["仄平平仄仄平平，平仄平平仄仄平。","仄仄仄平平仄仄，平平仄仄仄平平。","平平平仄平平仄，仄仄平平仄仄平。","平仄平平仄仄仄，仄平平仄仄平平。"],"paragraphs":["赵侯龙种秀天潢，金玉肝脾锦绣肠。","未复九人黄阁相，犹堪三字紫微郎。","饥餐兰菊枝枝月，醉洒云烟句句霜。","谁与邦民颂遗爱，老夫端欲续甘棠。"],"title":"送庐陵宰赵材老"}
