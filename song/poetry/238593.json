{"author":"王庭珪","id":238593,"strains":["仄仄仄仄，仄平仄平。","仄仄仄仄，仄平平平。","平平仄仄，仄○仄平。","平仄仄仄，○仄仄平。","仄仄平仄，仄仄仄○。","仄仄平仄，仄平平平。","平○平仄，仄仄仄仄。","仄仄平平，平平仄仄。","○平仄仄，平平平仄。","仄平仄平，仄平平仄。","○平平平，仄仄平仄。","○平平平，平仄平仄。"],"paragraphs":["击石出火，鼓钟得声。","不鼓不击，寂无声形。","人之有善，物中最灵。","揉以学问，其识乃明。","跛鳖千里，六骥不行。","玉不加琢，器何由成。","吾观成叔，挺挺有立。","学有渊源，家声爀熠。","深山大泽，龙蛇蟠蛰。","实无所迁，假迁而入。","犹天之升，不落阶级。","参辰殊途，追莫能及。"],"title":"迁善斋铭"}
