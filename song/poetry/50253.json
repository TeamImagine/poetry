{"author":"周必大","id":50253,"strains":["仄平仄仄仄平平，仄仄仄平仄仄平。","平仄仄平平仄仄，平平平仄仄平平。","平平平仄平平仄，平仄平平仄仄平。","仄仄平平仄仄仄，仄平平仄仄平平。"],"paragraphs":["令君到处即文场，未怕簿书期会忙。","神术有时朝赐履，赓歌无路赞垂裳。","彭州篇什元飞动，工部交游更老苍。","自古诗人贵磨琢，试看淇澳咏文章。"],"title":"芜湖宰沈约之端节惠诗编次韵为谢"}
