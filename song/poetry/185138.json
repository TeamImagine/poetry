{"author":"沈遘","id":185138,"strains":["平平平仄仄平平，仄仄平平仄仄平。","仄仄平平平仄仄，平平平仄仄平平。","平平仄仄平平仄，仄仄平平仄仄平。","仄仄平平仄仄仄，仄平平仄仄平平。"],"paragraphs":["三吴高士厌英躔，乘兴南来得暂延。","俗役更思抛吏几，胜游还约泛湖船。","平生慕义如饥渴，自昔论交孰后先。","独恨良朋不相对，一吟嘉句重悁悁。"],"title":"次韵和审言与孙少述会游审言以病不至"}
