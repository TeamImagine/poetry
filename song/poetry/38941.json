{"author":"陆游","id":38941,"strains":["仄仄平平仄仄平，平平仄仄仄平平。","平平仄仄平平仄，平仄仄平仄仄平。","仄仄平平平仄仄，平平仄仄仄平平。","平平仄仄平平仄，平平平平仄仄平。"],"paragraphs":["一饱欣逢岁小穰，时凭野饷诳枯肠。","橙黄出臼金齑美，菰脆供盘玉片香。","客送轮囷霜后蟹，僧分磊落社前姜。","秋来幸是身强健，聊为佳时举一觞。"],"title":"对食戏咏"}
