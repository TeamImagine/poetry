{"author":"苏过","id":229989,"strains":["仄仄平平仄仄平，平平仄仄仄平平。","平平仄仄平平仄，仄仄平平仄仄平。","仄仄仄平平仄仄，平平仄仄仄平平。","仄平仄仄平平仄，仄仄平平仄仄平。"],"paragraphs":["卒岁优哉乐事全，家庭瑞气郁葱然。","椒花颂酒祈新福，腊雪飞空作有年。","塞马未归人勿叹，黄粱已熟客犹眠。","颍滨遗老非虚语，万古巢由不独贤。"],"title":"次韵叔父黄门己丑岁除二首  其二"}
