{"author":"蔡戡","id":71397,"strains":["仄仄平平仄仄平，仄平仄仄仄平平。","仄平平仄平平仄，平仄平平仄仄平。","平仄仄平平仄仄，仄平仄仄仄平平。","仄平仄仄平平仄，平仄平平仄仄平。"],"paragraphs":["作意登临快此生，爱花莫惜酒杯盈。","水沉风味香仍远，冰雪肌肤韵更清。","名字不须联十友，品题犹赖有三英。","定知茉莉真瓜葛，连璧谁家弟与兄。"],"title":"重九日陪诸公游花田  其三"}
