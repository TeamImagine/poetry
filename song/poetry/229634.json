{"author":"廖刚","id":229634,"strains":["仄仄平平仄仄平，平平平仄仄平平。","平平仄仄平平仄，仄仄平平仄仄平。","仄仄仄平平仄仄，平平仄仄仄平平。","平平仄仄平平仄，仄仄平平仄仄平。"],"paragraphs":["未遇由来叹数奇，梅花非早杏非迟。","祗因乐道甘悬磬，肯羡成功不用龟。","白眼固多流俗见，朱弦独有故人知。","陈平岂解长贫困，器业惟当自护持。"],"title":"又次韵酬廖传道"}
