{"author":"郑獬","id":181664,"strains":["○平仄平平，仄仄平平仄。","仄仄仄平平，仄仄平仄仄。","仄仄平平○，平平仄○仄。","平仄仄仄平，平平仄仄仄。","平平仄仄平，平○仄平仄。","仄平仄平平，平仄仄平仄。","平平仄平平，仄仄○仄仄。","○平仄平平，仄平仄仄仄。","○平仄平仄，仄仄仄平仄。","平平仄平仄，仄？仄仄仄。","仄仄仄平平，平平仄○仄。","平仄仄平平，平平仄平仄。","平平○平平，仄仄平平仄。","平平仄仄仄，仄○平平仄。","仄仄仄平平，平仄平平仄。","平平仄仄仄，仄仄仄平仄。","平仄平仄仄，仄仄○仄仄。","仄仄仄平平，仄仄平平仄。","仄仄仄平平，平平仄平仄。"],"paragraphs":["张侯守辰溪，作馆清溪上。","峻趾拥崇冈，跋海鳌足壮。","石嶝盘山回，游人出屏障。","林壑互蔽亏，昏明各异状。","辰溪俯洞夷，登临少佳况。","不知自何人，于此废真赏。","漥池失蛟龙，破屋藏魍魉。","如持万黄金，弃之在污壤。","张侯一芟扫，耳目复清旷。","坤倪伏诙谲，闪倏见气象。","素壁照清秋，檐牙屹相望。","啼鸟共徘徊，飞云自来往。","携樽听鸣泉，便可倾佳酿。","烟披舞袖润，谷应歌声响。","客醉未容归，明月纤纤上。","幽怀傥自得，所适即为放。","兹地虽陋僻，境静犹足尚。","壮士偃旗眠，落日惟樵唱。","缓带一来游，清风日萧爽。"],"title":"寄题辰州沅阳馆"}
