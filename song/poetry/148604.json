{"author":"方回","id":148604,"strains":["仄仄仄仄仄仄仄，平平平仄仄平仄。","仄仄平平仄仄平，？仄平平仄平仄。","仄仄仄仄仄○平，仄仄仄仄○平○。","仄平仄平平仄仄，仄仄平平平仄○。","仄仄○平仄平仄，平仄仄平平平仄。","仄平仄平平平平，平平平仄仄仄仄。","仄平仄仄仄平平，仄平仄仄平仄平。","仄平平平仄平仄，平平平平平○平。","○仄平平○仄仄，仄仄仄平○仄仄。","仄○平仄仄仄仄，仄仄平平平○仄。","平平仄仄仄仄平，仄仄仄仄平仄平。","仄仄仄平仄仄仄，仄仄仄仄平平○。","仄仄平仄仄仄仄，仄○仄仄○仄仄。","平仄平平仄仄平，平平平○仄平仄。","仄仄仄平平仄平，平仄平平平仄平。","仄仄平平仄仄仄，仄仄平平平仄平。"],"paragraphs":["八月十五夜赏月，楼台丝管沸金穴。","百万珠帘卷嫩凉，茉莉花阑木犀发。","八月十八日观潮，幕帟粉黛迎兰桡。","雪山沃天雷动地，出没红旗争锦标。","此是钱塘旧风俗，骄贵小儿生华屋。","四时有春无秋风，常知歌笑不识哭。","一年不似一年秋，渐衰渐老成白头。","去年之秋尚云乐，今年之秋何其愁。","中户田租三万石，水潦不容收一粒。","况从兵乱窘避地，白璧黄金俱丧失。","前朝后市旧富人，半作道傍蓝缕身。","委巷小民或绝食，粥卖伉俪捐僮侲。","一切时节不复讲，履长贺岁犹卤莽。","淫雨连旬未必晴，潮何人观月谁赏。","月缺月圆宵复宵，潮落潮生朝又朝。","事与承平不异处，唯有南来秋雁飘。"],"title":"今秋行"}
