{"author":"廖刚","id":229575,"strains":["仄平平仄仄平平，仄仄平平仄仄平。","仄仄仄平平仄仄，仄平仄仄仄平平。","平平仄仄平平仄，仄仄平平仄仄平。","平仄平平平仄仄，仄平平仄仄平平。"],"paragraphs":["倚天华栋俯长洲，渺渺双溪一槛秋。","匹马问津迷去客，乱帆分港竞归舟。","花飘两洞红交浪，影落三山翠合流。","清夜鸣榔何处曲，冷光平泛玉帘钩。"],"title":"题杨子光双溪阁"}
