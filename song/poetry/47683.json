{"author":"杨万里","id":47683,"strains":["平仄平平仄仄仄，仄平仄仄○仄仄。","○平○仄仄仄○，平平仄平○平仄。","平○平仄仄仄平，仄仄平平平仄平。","仄仄平平仄平仄，平仄平平仄仄平。","平平平平平仄仄，仄平仄仄平平仄。","仄平平仄○平平，仄平仄平仄平仄。","仄平仄仄平○平，仄仄平仄平仄平。","仄○仄仄仄平仄，平○仄仄仄平平。","仄平仄平仄平仄，平仄平平仄平仄。","仄平仄仄仄○平，平仄平○仄平仄。","平平仄平仄仄○，平平仄仄平平平。","平平仄仄平仄平，○仄○平仄仄平。","仄平平平平仄平，○仄仄仄仄平平。"],"paragraphs":["江夏无双小道士，一丘一壑长避世。","裁云缝雾作羽衣，芦花柳绵当裘袂。","身骑鸿鹄太液池，脚踏金蟆攀桂枝。","渴饮南阳菊潭水，饥啄蓝田栗玉芝。","今年天田秋大熟，紫皇遣刈神仓谷。","一双凫舄堕云罗，夜随弋人卧茅屋。","卖身不直程将军，却与彭越俱策勋。","解衣戏入玉壶底，壶中别是一乾坤。","水精盐山两岐麦，身在椒兰众香国。","玉条脱下澡凝脂，金叵罗中酌琼液。","平生学仙不学禅，刳心洗髓糟床边。","诸公俎豆惊四筵，犹得留侯借箸前。","昔为飞仙今酒仙，更入太史滑稽篇。"],"title":"李圣俞郎中求吾家江西黄雀醝法戏作醝经遗之"}
