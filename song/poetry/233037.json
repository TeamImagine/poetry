{"author":"范仲淹","id":233037,"strains":["平平平仄平平平，仄平平仄平平平。","平平平仄○平仄，仄平平平○仄○。","平平仄仄仄平仄，平平平仄○平仄。","仄平仄仄仄平平，仄仄平平仄平仄。","平平仄仄仄平平，仄平平仄仄仄平。","平○仄仄仄仄仄，平○平平平○平。","仄仄○○○平仄，平仄平平平仄仄。","仄○平仄仄平平，平平平仄○平仄。","平平仄仄仄平平，仄仄平平仄平仄。","仄平仄平○仄平，仄平平平仄平仄。","○○仄仄平平平，仄仄仄平仄仄仄。","○仄平平仄仄平，○平○○平平仄。","平平平仄仄仄平，○平仄仄平平平。","仄平平仄仄仄平，平仄平仄仄仄仄。","仄平仄仄平平仄，平平仄仄○平平。","平平仄仄平，仄仄平仄平。","平平仄仄○，平平平○平。","平平仄平平○平，仄平平平平仄平。","○平仄仄仄平仄，平平仄仄平平平。","仄○平平仄仄仄，平平仄仄○平平。","平仄仄平○仄平仄仄仄，平仄平平仄仄平。"],"paragraphs":["年年春自东南来，建溪先暖冰微开。","溪边奇茗冠天下，武夷仙人从古栽。","新雷昨夜发何处，家家嬉笑穿云去。","露牙错落一番荣，缀玉含珠散嘉树。","终朝采掇未盈襜，唯求精粹不敢贪。","研膏焙乳有雅制，方中圭兮圆中蟾。","北苑将期献天子，林下雄豪先鬭美。","鼎磨云外首山铜，瓶携江上中泠水。","黄金碾畔绿尘飞，紫玉瓯心雪涛起。","鬭余味兮轻醍醐，鬭余香兮薄兰芷。","其间品第胡能欺，十目视而十手指。","胜若登仙不可攀，输同降将无穷耻。","于嗟天产石上英，论功不愧阶前蓂。","众人之浊我可清，千日之醉我可醒。","屈原试与招魂魄，刘伶却得闻雷霆。","卢仝敢不歌，陆羽须作经。","森然万象中，焉知无茶星。","商山丈人休茹芝，首阳先生休采薇。","长安酒价减千万，成都药市无光辉。","不如仙山一啜好，泠然便欲乘风飞。","君莫羡花间女郎只鬭草，赢得珠玑满斗归。"],"title":"和章岷从事鬭茶歌"}
