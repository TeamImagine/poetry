{"author":"方岳","id":127793,"strains":["平平仄仄平仄仄，仄平平平仄平仄。","平平仄仄○仄○，平仄平平仄仄仄。","仄仄○仄○平平，仄仄○平仄平仄。","平平仄仄平仄平，仄仄平平平仄仄。","仄仄平仄○仄平，平仄平仄平平平，仄仄仄平○仄○。","仄平平仄平仄仄，仄仄仄仄平平平。","仄平○仄仄仄仄，仄平仄仄平平平。","平平仄仄仄平平仄仄，仄仄仄平平仄仄。"],"paragraphs":["黄茅惨惨天欲雨，老乌查查路幽阻。","田家止予且勿行，前有南山白额虎。","一母三足其名彪，两子从之力俱武。","西邻昨暮樵不归，欲觅残骸无处所。","日未昏黑深掩关，毛发为竖心悲酸，客子岂知行路难。","打门声急谁氏子，束蕴乞火霜风寒。","劝渠且宿不敢住，袒而示我催租瘢。","呜呼李广不生周处死，负子渡河何日是。"],"title":"三虎行"}
