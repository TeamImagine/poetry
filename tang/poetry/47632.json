{"author":"钱镠（吴越武肃王。以下吴越）","id":47632,"strains":["平仄平平仄仄平，仄平平仄仄平平。","平平仄仄平平仄，仄仄平平仄仄平。","仄仄仄平平仄仄，仄平仄仄仄平平。","平平仄仄平平仄，平仄平平仄仄平。"],"paragraphs":["云阁霞轩别构雄，下窥疆宇壮吴宫。","洪涛日日来沧海，碧嶂联联倚太穹。","志仗四征平逆孽，力扶三帝有褒崇。","如今分野无狼孛，青史楼标定乱功。"],"title":"青史楼引宾从同登"}
