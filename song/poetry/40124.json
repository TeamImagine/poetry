{"author":"陆游","id":40124,"strains":["仄仄平平仄仄平，仄平平仄仄平平。","仄平仄仄平平仄，仄仄平平仄仄平。","仄仄仄平平仄仄，平平仄仄仄平平。","平平仄仄平平仄，仄仄平平仄仄平。"],"paragraphs":["奋迹穷阎本甚微，刺天何敢慕群飞。","业文仅与驴书券，学射才因鼠发机。","罟擭纵横真脱命，风波澒洞尚余威。","朝冠挂了方无事，却爱山僧百衲衣。"],"title":"怀昔"}
