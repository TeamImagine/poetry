{"author":"周紫芝","id":240182,"strains":["仄平仄仄仄平平，仄仄平平仄仄平。","仄仄仄平平仄仄，平平平仄仄平平。","仄平仄仄平平仄，仄仄平平仄仄平。","平仄仄平平仄仄，仄平平仄仄平平。"],"paragraphs":["结庐闻似辋川家，更趁东风摘露芽。","短梦唤回春正好，枯肠搜尽句方嘉。","酪奴语陋真堪笑，瑞草名高岂复加。","明岁莫教烟雨里，白蔷薇秀小岩花。"],"title":"和人摘茶"}
