{"author":"郑清之","id":100608,"strains":["仄仄平平仄仄平，平平平仄仄平平。","平平仄仄平平仄，仄仄平平仄仄平。","仄仄平平平仄仄，仄平平仄仄平平。","仄平仄仄平平仄，仄仄平平仄仄平。"],"paragraphs":["踏尽红尘挹翠峦，江湖清梦入雕鞍。","蒙蒙薄雾浑疑雨，恻恻疏风不是寒。","野菊频催花事早，老枫初试叶声干。","恰知病骨宜清景，恨不浮家学钓竿。"],"title":"祈晴行西湖上呈馆中一二同官  其一"}
