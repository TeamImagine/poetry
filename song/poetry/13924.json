{"author":"宋祁","id":13924,"strains":["平仄平平仄仄平，平平仄仄仄平平。","仄平仄仄平平仄，仄仄平平仄仄平。","仄仄仄平平仄仄，仄平仄仄仄平平。","平平平仄平平仄，仄仄平平仄仄平。"],"paragraphs":["铃下呼儿破锦鳞，新篇遗我故情亲。","铩鸾遂有翻飞日，行苇应无践履人。","谗毒未销须刮骨，上恩难报止沾巾。","夫君何事材为累，短褐征衣拥塞尘。"],"title":"再寄"}
