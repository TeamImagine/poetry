{"author":"陈渊","id":248081,"strains":["平仄平平仄仄平，仄平平仄仄平平。","平平仄仄平平仄，平仄平平仄仄平。","仄仄仄平平仄仄，仄平平仄仄平平。","仄平仄仄平平仄，平仄平平仄仄平。"],"paragraphs":["前辈风流晓露零，忽逢豪士壮心惊。","雷霆落笔千人扫，珠玉成诗万户轻。","应许翰林追敏捷，肯容开府鬬新清。","向来乞米无佳传，端欲投瓜趣报琼。"],"title":"次韵李耸卿"}
