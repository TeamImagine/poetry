{"author":"张栻","id":56977,"strains":["○平平仄仄，○仄○平仄。","仄平仄仄仄，仄仄仄仄○。","仄平仄平平，平平仄平仄。","平○仄仄平，仄仄平平○。","平○仄○仄，仄○仄仄○。","仄仄仄平平，仄仄○平仄。","平平○平平，○仄仄仄仄。","仄○平仄平，仄仄平平仄。","平平平仄仄，仄仄平○○。","仄○平仄平，仄仄平仄仄。","平平仄仄平，仄仄平仄仄。","仄仄平仄○，仄仄仄平仄。","仄○仄仄○，平仄仄平○。","仄○平平平，平仄平仄仄。","平仄仄平平，平平○仄仄。","仄○仄平○，仄仄仄平仄。","○平仄○仄，平平仄○仄。","平仄仄平平，○仄平仄○。","仄仄平仄○，○平仄平仄。","平平仄仄平，○平○仄仄。"],"paragraphs":["相逢倾盖地，回首叹川上。","士穷不足怪，但喜气愈王。","凛然岁寒姿，儒林有龙象。","栖迟似隠君，矍铄真诗将。","惟应一弹指，欲了四大藏。","旧习想冰消，岂复留余恙。","新篇更纡余，和气与酝酿。","却思东鲁游，几载南阳葬。","风霜摧宰木，日月随过浪。","岂期经世心，晚岁成独往。","萧然屋半欹，使我怀抱怆。","独有千载传，此事可凭仗。","细观宇宙间，何得复何丧。","尚期浮云开，衡岳来见状。","秋壑采兰荪，霜林收栗橡。","晓看日浮空，夜赏雪侵帐。","更怜二三友，前山屹相望。","文会傥来寻，胜践天所相。","妙理须细论，长歌却雄放。","褰裳请勿疑，当仁应不让。"],"title":"次韵德美碧泉感旧之什且约胡广仲伯逢季丘来会上封"}
