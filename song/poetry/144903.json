{"author":"释道璨","id":144903,"strains":["仄仄平仄平，仄仄平仄仄。","仄仄○仄平，仄平仄平仄。","仄仄平仄仄，○平仄仄仄。","平仄仄平平，仄平○仄仄。","平平仄仄平，仄平平仄仄。","平仄仄仄仄，仄仄平仄仄。","仄平○仄平，仄平仄平仄。"],"paragraphs":["久旱天地焦，酷出秦法外。","一雨中夜来，汉兵起丰沛。","万物皆吐气，昭苏脱厄会。","忧国有天人，爱民如子辈。","心香彻九关，化为云叆叇。","生意一万里，直在方寸内。","老农相与言，晓晴坐牛背。"],"title":"喜雨呈梅石赵都大"}
