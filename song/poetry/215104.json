{"author":"杨时","id":215104,"strains":["仄平平仄平，仄仄仄平仄。","平平仄平平，仄仄仄平仄。","仄平仄平平，平仄仄仄仄。","仄仄平○平，○仄仄平仄。","平平仄平仄，仄仄○平仄。","平平仄平平，仄仄仄平仄。","平○仄平仄，仄仄平仄仄。","平平平平仄，仄仄仄仄仄。","平平仄仄仄，平仄仄仄仄。","仄仄仄仄平，仄平仄平仄。","仄平仄○仄，平仄仄平仄。","平平平平平，仄○平仄仄。","平平仄平仄，仄仄○平仄。","平平仄仄平，○仄平平仄。","仄仄仄平平，仄仄○仄仄。"],"paragraphs":["郑公嵇阮流，野性本麋鹿。","平生傲羲皇，白首就羁束。","大寒客无毡，官冷饭不足。","顾予支离人，攘臂受余粟。","江鱼尾盈尺，饱食胜粱肉。","荆山富樵苏，丈室有余燠。","顽疏愧前哲，所得逾往躅。","谈经追时好，俯仰负愧忸。","流光逝不反，愁鬓日改绿。","世道劫火燃，不燔乃良玉。","晚交定难恃，云雨手翻覆。","官居真蘧庐，束担聊托宿。","求田意虽鄙，此计正宜速。","归寻谷口耕，胜卖成都卜。","坐想带经锄，倚耒听布谷。"],"title":"荆州偶作"}
