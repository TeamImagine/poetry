{"author":"韦骧","id":190434,"strains":["平平平仄仄平平，仄仄平平仄仄平。","仄仄仄平平仄仄，平平平仄仄平平。","平平仄仄平平仄，平仄平平仄仄平。","仄仄平平平仄仄，仄平仄仄仄平平。"],"paragraphs":["柅车为别始中秋，遽见霜朝爱景浮。","自愧马期无少暇，祗应梅福有清游。","殷勤好句能相寄，哦咏幽斋岂便休。","此段情怀何所似，月明更上庾公楼。"],"title":"永康徐尉次寄颜令诗韵见寄因以前韵酬答"}
