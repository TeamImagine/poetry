{"author":"郑刚中","id":252389,"strains":["仄仄仄平平仄仄，仄平平仄仄平平。","仄平仄仄仄平仄，仄仄平平平仄平。","平仄仄平平仄仄，平平仄仄仄平平。","平平仄仄仄平仄，仄仄平平仄仄平。"],"paragraphs":["静坐始知闲有味，懒行终是病相侵。","雨声歇处乱云薄，月影来时清夜深。","幽蛬傍阶如有话，皤罂在手更孤斟。","寥寥万古圣贤意，落尽灯花空寸心。"],"title":"夜坐"}
