{"author":"郑刚中","id":252358,"strains":["平仄平平仄仄平，平平仄仄仄平平。","仄平仄仄平平仄，仄仄平平仄仄平。","平仄仄平平仄仄，仄平仄仄仄平平。","平平仄仄平平仄，仄仄平平仄仄平。"],"paragraphs":["蛮徼分来气未清，江风吹雨瘴烟腥。","出巢燕老榴花落，抱树猿啼荔子青。","人客渐稀真省事，古贤相对可谈经。","瓶中况是无多酒，更把柴门着意扃。"],"title":"幽居"}
