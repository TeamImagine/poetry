{"author":"李纲","id":244953,"strains":["平平仄仄仄平平，仄仄平平仄仄平。","仄仄平平仄平仄，仄平仄仄仄平平。","平平平仄平平仄，平仄平平平仄平。","仄仄平平平仄仄，平平平仄仄平平。"],"paragraphs":["秋原郁郁见佳城，尚想音容涕泗横。","痛惜山颓与梁坏，愧无玉润继冰清。","丧贤初值龙蛇岁，忧国空余金石诚。","赖有阶庭兰玉在，芬芳端不坠家声。"],"title":"致享张丈修撰墓下追惟平生不胜怆然辄成两章以叙怀感之意  其一"}
