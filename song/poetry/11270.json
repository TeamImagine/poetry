{"author":"朱翌","id":11270,"strains":["仄仄○平仄，○平仄仄平。","○平平仄仄，仄仄仄平○。","平仄○平仄，○○仄仄平。","○○平仄仄，○仄仄○○。","平仄仄平仄，平平仄仄平。","平平○仄仄，仄仄仄○平。","仄仄平平仄，平平仄仄平。","平平平仄仄，仄仄仄平平。","平仄平平仄，平平仄仄○。","平平仄平仄，仄仄○平平。","仄仄平平仄，平平仄仄平。","仄平平仄仄，仄仄仄平平。","仄仄平○仄，平平仄仄平。","平○平仄仄，平仄仄平平。","仄仄平平仄，○○仄仄平。","仄平平仄仄，仄仄仄平平。","仄仄平平仄，平平仄仄○。","仄平平仄仄，平仄○平平。","仄仄平平仄，平平仄仄平。","平平仄平○，○仄仄○平。"],"paragraphs":["日走瞿昙宅，殷勤问觉圆。","荷珠翻雨碎，荇带逆风牵。","安步穿芒𪨗，长驱断蜡鞭。","临深呼属玉，骑气道蜿蜒。","前辈几人到，高情五字篇。","翩翩遗浊世，落落度长年。","断石崖蜂出，乔枝谷鸟迁。","端为逃暑去，复作拂云眠。","心旷风林豁，书干棐几鲜。","丞方有公事，尉亦从群仙。","倚玉吾何幸，栖云志未偏。","久知情澹泊，不梦翠连娟。","晚日斜吹绮，新诗欲鬭妍。","微行窥沼鹄，孤坐蜕枝蝉。","俯视千章木，如临尺五天。","韵高巾垫角，饮痛盏垂莲。","小筑坚前约，兹游定昔缘。","欲夸山耸髻，安得思流泉。","却恐樽无醁，群忧爨不烟。","谁来助清兴，吹裂笛如椽。"],"title":"再次前韵"}
