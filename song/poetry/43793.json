{"author":"范成大","id":43793,"strains":["平平平仄仄平平，仄仄平平仄仄平。","仄仄仄平平仄仄，平平平仄仄平平。","平平仄仄平平仄，仄仄平平仄仄平。","仄仄仄平仄仄仄，仄平平仄仄平平。"],"paragraphs":["霜晖催晓五云鲜，万国欢呼共一天。","澹澹煖红旗转日，浮浮寒碧瓦收烟。","衔杯乐圣千秋节，击鼓迎冬大有年。","忽忆捧觞供玉座，不知身在雪山边。"],"title":"会庆节大慈寺茶酒"}
