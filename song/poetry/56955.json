{"author":"张栻","id":56955,"strains":["仄仄仄仄平，○平仄平仄。","平平平仄平，仄仄平仄仄。","平平仄平仄，仄仄平仄仄。","平平仄平仄，○仄仄平仄。","仄仄平仄平，平平仄平仄。","平平仄○仄，仄仄仄平仄。","平仄平平仄，平仄仄平仄。","○平仄平平，仄仄仄○仄。","仄平仄平平，仄仄仄仄仄。","仄平平平仄，平仄平平仄。","仄○仄仄仄，仄仄平仄仄。","平平仄○平，仄仄仄平仄。","平平仄平仄，平仄仄仄仄。","仄平仄○仄，仄仄仄○仄。","○平仄○○，仄仄平仄仄。","仄仄仄仄仄，平仄仄平仄。","平平仄○平，仄仄平仄仄。","仄平平平平，○仄仄仄仄。"],"paragraphs":["虏马昔饮江，扁舟忆同骛。","翁方为国谋，客以名义故。","安危匪前料，得失渠异趣。","淮壖渺风雪，王事有程度。","息偃多在床，君车不停驻。","初无作难色，所立讵愆素。","嗟我吴门别，风木岁徂暮。","相逢复湘城，往事忍回顾。","独余后凋心，特立凛不惧。","莫邪虽云利，宁作囊锥露。","善藏要有待，小试随所遇。","终无缺折虞，岂但走狐兔。","吾州得良牧，民力或可裕。","本根赖封殖，彊索费调护。","从容试长思，取急无窘步。","作别忽草草，怀抱复谁付。","他时下瞿唐，访我林下屦。","傥于功名余，更讲末后句。"],"title":"送鲜于大任入成都幕"}
