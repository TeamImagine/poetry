{"author":"陆游","id":34978,"strains":["平平仄仄仄平平，平仄平平仄仄平。","仄仄仄平平仄仄，平平仄仄仄平平。","仄平仄仄平平仄，仄仄平平仄仄平。","仄仄平平平仄仄，仄平平仄仄平平。"],"paragraphs":["山川惨淡作秋霖，云物徘徊结夕阴。","手版向人惭老大，肩舆出郭当登临。","二年雪濑饶羁思，万里冰河歇壮心。","却羡喧呼楼上客，隔帘红烛醉更深。"],"title":"迓使客出郊夜归过市楼"}
