{"author":"刘弇","id":209505,"strains":["平平仄仄仄平仄，仄仄平平仄仄平。","平仄仄平平仄仄，平平平仄仄平平。","平平仄仄平平仄，平仄平平仄仄平。","仄仄仄平平仄仄，平平平仄仄平平。"],"paragraphs":["千毫回斡自无旁，逸劲仍闻饮石梁。","黄卷素心因事见，空门真味与闲长。","扁舟尚录袁临汝，清酒无论顾建康。","五载转头归一瞬，门阑依旧笑羝羊。"],"title":"上金陵黄尚书安中二首  其二"}
