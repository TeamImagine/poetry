{"author":"刘子翚","id":15160,"strains":["平仄仄平平平平，平仄平○。","平平平平仄平平，平平仄仄○平平。","平仄仄仄平平平，仄○平○平平平。","平○仄仄平平仄，仄仄平平仄平仄。","平平平仄仄仄平，平平仄平平仄仄。","平平仄仄平平平，仄平仄仄平○○。","○○仄仄仄平仄，仄仄仄仄平平平。","仄平平仄○○仄，仄○平仄平平仄。","平○仄仄仄○○，平仄仄仄○平仄。","仄平○仄○仄平，○平仄仄平平平。","仄平平仄平平仄，仄平○仄平平仄。"],"paragraphs":["君不见咸阳之原，泾渭之间。","灵苗丛生绿芊绵，春风莽莽胶晴烟。","天马嚼龁黄金涎，渴喷清浪香浮川。","年深骏足宵腾迈，目有神光破昏昧。","方经夸异傥不诬，伊人服之功必倍。","君家种药南山隅，紫花褐实连庭除。","长镵𣃁掘动云壤，婉婉尽拔生龙须。","饮之清醥观其德，宛如君子弥温克。","浮沈讵恤世论量，蒸曝益见中腴泽。","我年三十号病翁，空斋药杵声珑冬。","未能医国惭君赐，旧书且读蝇头字。"],"title":"鹅峰居士以地黄遗病翁因为作引"}
