{"author":"释德洪","id":228511,"strains":["平平平仄仄平仄，仄仄平平仄仄平。","仄仄平平平仄仄，平平仄仄仄平平。","仄平仄仄平平仄，仄仄平平仄平平。","仄仄仄平平仄仄，平平平平仄平平。"],"paragraphs":["重城车马气成雾，隔水岩丛冷欲冰。","昨夜窥窗先有月，今宵对语偶无僧。","腊高鹤骨柴崖露，病起霜须逐旋增。","欲写宝书惊力乏，阿慈能为扫寒藤。"],"title":"上元夜病起欲写法华安乐行品无力呼阿慈为录作此"}
