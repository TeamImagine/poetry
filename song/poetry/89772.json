{"author":"程珌","id":89772,"strains":["平仄平平平，平平仄平平。","仄平○仄仄，仄仄平平○。","仄仄平平仄，平仄仄平平。","仄仄仄平平，平平仄○平。","平平仄仄平，平平仄仄平。","仄仄平平平，仄平平仄仄。","平仄平仄平，仄○仄仄○。","仄平平仄仄，仄仄仄平○。","平○○平平，平○仄仄平。","平仄仄平平，平平仄平平。","仄仄仄平平，仄仄仄平平。","平○平仄平，仄平○平平。","平仄○○仄，平平平○○。","仄仄○仄平，平仄平平平。","仄仄平仄仄，平仄平平平。","○仄平平○，仄仄平平平。","平平仄○○，仄仄平○平。","仄仄仄仄平，仄平仄○○。","仄仄仄平平，仄仄仄平仄。","平仄仄仄平，○平仄○仄。"],"paragraphs":["旬雨埋青冥，今晨浴新阳。","老红堕万劫，稚绿罗千行。","叶碎青槐古，条净紫薇香。","去岁护筼筜，今年已苍筤。","翩翻鹊引雏，伊优雀绕墙。","有象咸熙愉，对时多慨慷。","门外车马喧，省中日月长。","要之非大快，大快在沧浪。","沧浪兴何穷，风帆十丈樯。","明日酌严君，浮丘蔚南翔。","快马抹青山，恍入万松庄。","山中多老人，雪巅更眉庞。","持酒相劳苦，儿童纷迎将。","小卧听雪坞，徐步堆云乡。","玉界梅万本，烟海杉千章。","三峡桃源浪，九夏冰岩霜。","危桥跨长虹，曲水飞轻觞。","两日足可周，百年事难量。","送客出松关，壮楗设门旁。","挥手谢世人，从今永相忘。"],"title":"三月十八锁试童子侍其行卷萧然无事成二十韵谩呈同省"}
