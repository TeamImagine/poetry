{"author":"张耒","id":216523,"strains":["平平仄仄仄平平，仄仄平平仄仄平。","平仄平平平仄仄，仄平仄仄仄平平。","仄平仄仄平平仄，平仄平平仄仄平。","仄仄仄平平仄仄，仄平平仄仄平平。"],"paragraphs":["萧王积甲事空传，子晋吹笙去不还。","千里荒芜山色在，百年兴废水声间。","雉飞陇麦新耕地，花落丛祠旧战关。","旅宦远游仍吊古，苦无樽酒奈愁颜。"],"title":"寿安怀古"}
