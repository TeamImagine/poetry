{"author":"吕本中","id":246427,"strains":["平仄平平仄仄平，平平平仄仄平平。","仄平平仄平平仄，仄仄平平平仄平。","仄仄仄平平仄仄，平平平仄仄平平。","平平仄仄平平仄，仄仄平平仄仄平。"],"paragraphs":["亭下长淮百尺深，亭前双树老侵寻。","暮云秋雁且南北，断垄荒园无古今。","露草欲随霜草尽，归樯时度去樯阴。","秋风未满鲈鱼兴，更有江湖万里心。"],"title":"题淮上亭子"}
