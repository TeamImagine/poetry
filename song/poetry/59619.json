{"author":"陈造","id":59619,"strains":["平平平仄仄仄平，仄仄平平仄仄平。","仄仄平平仄平仄，平平仄仄仄平平。","平平仄仄平平仄，平仄平平仄仄平。","仄仄平平仄仄仄，仄平平仄仄平平。"],"paragraphs":["人间穷达命污隆，作意功名欲捕风。","但见刘班误车子，何曾邓禹笑王融。","官曹得饱余何事，书课乘闲亦隽功。","少待莼鲈付张翰，一溪风月放船篷。"],"title":"书怀"}
