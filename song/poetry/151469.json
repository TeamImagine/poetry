{"author":"杨公远","id":151469,"strains":["平平平仄仄平平，仄仄平平仄仄平。","仄仄平平平仄仄，平平平仄仄平平。","仄平仄仄平平仄，仄仄平平仄仄平。","仄仄仄平平仄仄，平平仄仄仄平平。"],"paragraphs":["兴来呼酒乏瓷卮，自笑醄醄作么为。","细诵坡仙前后赋，更歌元亮去来辞。","一心湛彻长如水，两鬓髼松半欲丝。","毕竟不消惆怅得，苍松独傲岁寒时。"],"title":"次程南仲韵  其三"}
