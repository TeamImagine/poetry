{"author":"洪适","id":28184,"strains":["平平仄仄仄平平，平仄平平仄仄平。","仄仄平平平仄仄，仄平平仄仄平平。","平平仄仄平平仄，仄仄平平仄仄平。","平仄平平仄平仄，平平仄仄仄平平。"],"paragraphs":["山城寂寂簿书稀，梅际春风一夜归。","忽喜烹鱼中有得，恍然挥麈久相违。","折腰岂爱蕲州竹，问汉须寻织女机。","奇绝黄山待佳句，何时小雨湿征衣。"],"title":"次韵程观过"}
