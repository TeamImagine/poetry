{"author":"李益","id":7165,"strains":["平仄平平仄，平平仄仄平。","仄平平仄仄，平仄仄平平。","仄仄平○仄，平平仄仄○。","平平平仄仄，平仄仄平平。","仄仄平平仄，平平仄仄平。","○平仄平仄，仄平仄平平。"],"paragraphs":["风壤瞻唐本，山祠阅晋余。","水亭开帟幕，岩榭引簪裾。","地绿苔犹少，林黄柳尚疏。","菱苕生皎镜，金碧照澄虚。","翰苑声何旧，宾筵醉止初。","中州有辽雁，好为系边书。"],"title":"春日晋祠同声会集得疏字韵"}
