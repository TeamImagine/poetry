{"author":"陆游","id":39448,"strains":["仄仄平平仄仄平，仄平仄仄仄平平。","仄平仄仄仄仄仄，仄仄平平平仄平。","仄仄平平平仄仄，仄平仄仄仄平平。","仄平仄仄平平仄，仄仄平平仄仄平。"],"paragraphs":["马迹车尘不到门，暮年万事付乾坤。","读书浪苦只取笑，识字虽多谁与论。","骨相元非金马客，梦魂空绕石帆村。","浊醪幸有邻翁共，莫厌从来老瓦盆。"],"title":"遣兴"}
