{"author":"徐良佐","id":113130,"strains":["仄平仄○平平仄，仄仄○平平仄仄。","平平○仄仄平平，仄仄仄平○仄仄。","平平仄仄平平○，平仄仄仄平○○。","○平○仄仄仄仄，仄平平仄平○平。","仄平平仄平平仄，仄平仄仄○○仄。","平仄平平平仄平，仄仄平平平仄仄。","平平仄仄平仄平，仄平○仄平仄平。","平平仄仄○平仄，仄仄平仄平平平。","○平仄仄仄平仄，平平○仄平平仄。","仄平平仄仄平平，平平仄仄平平仄。","仄平仄仄平仄平，仄仄仄仄平平平。","平仄○平仄仄仄，仄仄仄仄平平平。","仄平平平仄仄仄，仄仄○平仄平仄。","仄平平仄仄平○，仄平仄仄○仄仄。","平○仄仄仄仄平，仄仄平平仄仄○。","仄○仄仄平平仄，仄仄平平平仄平。"],"paragraphs":["一溪水浸群峰绿，潋滟长湖澄数曲。","波光如练映危亭，倚槛最宜凝远目。","亭前日日舟人行，千里万里风帆轻。","长汀回首望不尽，接天岚气何其清。","隔溪南下乾元路，古松峭拔藏禅宇。","余不祠前千尺潭，昔有灵龟曾左顾。","时迁岁改名独存，德清从此民俗淳。","山奇水秀冠南国，是处疑有桃花源。","过桥稍转十余步，家家相向开朱户。","大都川泽气多寒，时时猛点菰蒲雨。","晚来忽霁凉意新，一片两片归岩云。","惆怅王维不在世，把笔欲画今无人。","老夫歌诗久不作，对此吟情岂宜薄。","簿书推去试新吟，眼前好景难道著。","城中美酒斗十千，浦口鱼肥卖得钱。","夜深却羡渔翁乐，醉饱溪心明月眠。"],"title":"澄虚亭"}
