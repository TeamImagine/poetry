{"author":"元稹","id":14821,"strains":["平仄平平平仄仄，平仄平○仄○仄。","平平仄仄平仄○，仄○平平平仄仄。","平平仄仄仄平平，仄仄平平平仄仄。","仄○平仄平仄平，仄仄○○仄仄仄。","平平仄仄仄仄仄，仄仄仄平平仄仄。","仄仄平平仄仄平，仄仄平平仄平仄。","仄平平仄仄平平，○仄平平仄平仄。","仄仄平平平仄平，平平仄仄平平仄。","仄平仄仄仄平平，仄仄平平仄平仄。","仄平仄仄○仄平，仄仄平平平仄仄。","仄仄○平仄平仄，平平平仄平○仄。","平平仄仄仄平平，仄仄仄平平仄仄。","仄仄平平平○仄，○平仄仄平平仄。","平平仄仄仄仄平，平仄仄平○仄仄。","○平仄仄仄平平，仄仄○平○○仄。","平平仄仄仄平平，平○仄平平仄仄。","仄仄平平仄仄平，仄仄仄平平仄仄。","平平平仄仄仄○，平仄平平仄平仄。","仄仄平平仄仄平，仄平○仄平平仄。","平○仄仄仄仄平，平平仄仄平平仄。"],"paragraphs":["何满能歌能宛转，天宝年中世称罕。","婴刑击在囹圄间，水调哀音歌愤懑。","梨园弟子奏玄宗，一唱承恩羁网缓。","便将何满为曲名，御谱亲题乐府纂。","鱼家入内本领绝，叶氏有年声气短。","自外徒烦记得词，点拍才成已夸诞。","我来湖外拜君侯，正值灰飞仲春琯。","广宴江亭为我开，红妆逼坐花枝暖。","此时有态蹋华筵，未吐芳词貌夷坦。","翠蛾转盼摇雀钗，碧袖歌垂翻鹤卵。","定面凝眸一声发，云停尘下何劳算。","迢迢击磬远玲玲，一一贯珠匀款款。","犯羽含商移调态，留情度意抛弦管。","湘妃宝瑟水上来，秦女玉箫空外满。","缠绵叠破最殷勤，整顿衣裳颇闲散。","冰含远溜咽还通，莺泥晚花啼渐懒。","敛黛吞声若自冤，郑袖见捐西子浣。","阴山鸣雁晓断行，巫峡哀猿夜呼伴。","古者诸侯飨外宾，鹿鸣三奏陈圭瓒。","何如有态一曲终，牙筹记令红螺碗。"],"title":"何满子歌"}
