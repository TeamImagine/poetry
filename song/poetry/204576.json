{"author":"黄裳","id":204576,"strains":["仄仄平平仄仄平，平平仄仄仄平平。","平平平仄平平仄，仄仄平平仄仄平。","仄仄仄平平仄仄，平平仄仄仄平平。","平平平仄平平仄，仄平平平仄仄平。"],"paragraphs":["国子先生行最淳，红颜犹足照青春。","神仙庐下分符远，父老乡中衣锦新。","画舸欲飞初得雨，烦襟如洗乍离尘。","从来官职清于水，好为江山作主人。"],"title":"送翟司业赴南康  其二"}
