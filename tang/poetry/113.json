{"author":"中宗皇帝","id":113,"strains":["平平仄仄○平仄，仄平平仄仄平平。","平平○仄平平仄，仄仄平○仄仄平。","仄仄平平仄平仄，平平仄仄仄平平。","○平○仄平平仄，仄仄平平仄仄平。"],"paragraphs":["神皋福地三秦邑，玉台金阙九仙家。","寒光犹恋甘泉树，淑景偏临建始花。","彩蝶黄莺未歌舞，梅香柳色已矜夸。","迎春正启流霞席，暂嘱曦轮勿遽斜。"],"title":"立春日游苑迎春"}
