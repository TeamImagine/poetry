{"author":"白居易","id":17667,"strains":["平平平仄仄平平，平仄平平仄仄平。","平仄平平平仄仄，仄平平仄仄平平。","仄平仄仄平平仄，平仄平平仄仄平。","仄仄平平仄平仄，仄平仄仄仄平平。"],"paragraphs":["诗情书意两殷勤，来自天南瘴海滨。","初睹银钩还启齿，细吟琼什欲霑巾。","凤池隔绝三千里，蜗舍沈冥十五春。","唯有新昌故园月，至今分照两乡人。"],"title":"得潮州杨相公继之书幷诗以此寄之"}
