{"author":"王禹偁","id":112995,"strains":["平平仄仄平，仄平仄仄仄。","平仄仄平平，仄平仄平仄。","平仄仄仄平，仄平平仄仄。","仄平○平平，仄仄仄平仄。","平平仄仄仄，仄仄平平仄。","○仄仄平平，平仄仄仄仄。","平○仄平仄，仄仄平仄仄。","仄平仄仄平，仄仄仄仄仄。","平仄仄平平，仄仄仄平仄。","○平平仄仄，仄平平仄仄。","仄平仄平仄，仄仄平平仄。","仄○仄平平，仄仄仄平仄。"],"paragraphs":["吾为士大夫，汝为隶子弟。","身未列官常，庶人亦何异。","无故不食珍，礼文明所记。","况非膏粱家，左宦乏赀费。","商山水复旱，谷价方腾贵。","更恐到前春，藜藿亦不继。","吾闻柳公绰，近代居贵位。","每逢水旱年，所食唯一器。","丰稔即加笾，列鼎又何愧。","且吾官冗散，适为时所弃。","汝家本寒贱，自昔无生计。","菜茹各须甘，努力度凶岁。"],"title":"蔬食示舍弟禹圭并嘉祐"}
