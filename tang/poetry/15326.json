{"author":"白居易","id":15326,"strains":["仄仄仄○仄，平平平仄○。","平平仄○仄，平仄仄平平。","平平平平仄，仄仄平平仄。","仄平仄仄平，仄○平平仄。","仄仄平仄仄，平仄平仄仄。","仄平仄仄平，○仄平○仄。","仄○仄平仄，仄平仄平○。","平平仄○仄，平平仄仄平。","仄平仄仄仄，仄平平平平。","平仄平平仄，仄平平仄○。","仄仄仄平仄，平仄仄○平。","平平仄仄仄，仄仄仄○○。","仄○平仄平，仄仄○仄平。","平平平仄仄，仄仄仄平平。","平仄仄平仄，仄仄平平平。","仄仄平平仄，平平平仄○。","仄○仄平仄，平仄仄平平。","仄仄平仄仄，仄仄仄平平。","平平仄仄平，仄仄○○○。","○平平仄仄，○仄平平平。","平平平仄仄，○仄仄平○。","仄仄平平仄，仄平仄仄平。","仄平○仄仄，仄仄仄○○。","平○仄仄仄，仄仄仄平平。"],"paragraphs":["永寿寺中语，新昌坊北分。","归来数行泪，悲事不悲君。","悠悠蓝田路，自去无消息。","计君食宿程，已过商山北。","昨夜云四散，千里同月色。","晓来梦见君，应是君相忆。","梦中握君手，问君意何如。","君言苦相忆，无人可寄书。","觉来未及说，叩门声冬冬。","言是商州使，送君书一封。","枕上忽惊起，颠倒着衣裳。","开缄见手札，一纸十三行。","上论迁谪心，下说离别肠。","心肠都未尽，不暇叙炎凉。","云作此书夜，夜宿商州东。","独对孤灯坐，阳城山馆中。","夜深作书毕，山月向西斜。","月下何所有，一树紫桐花。","桐花半落时，复道正相思。","殷勤书背后，兼寄桐花诗。","桐花诗八韵，思绪一何深。","以我今朝意，忆君此夜心。","一章三遍读，一句十回吟。","珍重八十字，字字化为金。"],"title":"初与元九别后忽梦见之及寤而书适至兼寄桐花诗怅然感怀因以此寄"}
