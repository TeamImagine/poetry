{"author":"郭印","id":249723,"strains":["仄仄平○○，仄平仄平平。","平○仄平仄，仄仄仄仄平。","平平仄平仄，仄平仄平平。","仄仄平平仄，平平仄平平。","仄仄仄平仄，○平仄仄平。","仄仄仄平平，仄仄平平平。","仄仄仄平仄，平仄平仄平。","○平仄平仄，仄仄平仄○。","仄仄平仄仄，平○平仄平。","平平仄仄仄，仄平平平平。","仄平平平仄，仄仄仄仄平。","仄○仄仄仄，仄仄平平平。","仄○平平仄，平仄仄平平。","仄平平平平，仄仄平平平。"],"paragraphs":["世道交相丧，古风邈悠悠。","真纯化浮伪，士俗日以偷。","公生寂寥后，慨然跋前修。","奥学穷根柢，高文谢雕锼。","壮岁拾科目，回翔四十秋。","孝弟可移官，所至人歌讴。","处巳务恬退，驰骛吾所羞。","临民本慈惠，击搏吾所咻。","俯仰无愧怍，言行何悔尤。","邦符与使节，异乎人之求。","可怜贪残子，快意乏远谋。","报应捷影响，坐致无边愁。","傥如西方说，宁逭铁围囚。","不知公英灵，久矣清都游。"],"title":"史德修挽词"}
