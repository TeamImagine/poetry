{"author":"韩维","id":157738,"strains":["仄仄平平仄，平平仄仄平。","仄平○仄仄，○仄仄平平。","仄仄平平仄，平平仄仄平。","仄平平仄仄，仄仄仄○平。","平仄仄平仄，平平○仄仄。","仄○平仄仄，平○仄平平。","仄仄平平仄，平○仄仄平。","平平平仄仄，○仄仄仄○。","仄仄平平○，平平仄仄○。","平平仄仄仄，平仄仄仄仄。"],"paragraphs":["腊近云容变，阳生日景添。","偶然回晚辔，相与坐晴檐。","水绿冰微泮，沙明雪尚霑。","弄襟风力薄，著履土膏粘。","惊鸟不成下，寒鱼犹在潜。","翠深荒岸竹，黄折败池蒹。","碍径藤梢曲，钩衣棘刺铦。","辞锋怜子淬，闲癖讵予砭。","自以清谈胜，宁非乐事兼。","春芳有近信，频此醉厌厌。"],"title":"同辛杨游李氏园随意各赋古律诗一首"}
