{"author":"苏舜钦","id":90387,"strains":["平平仄仄仄，仄○？仄平。","仄平仄仄平，仄仄仄仄平。","平仄平仄仄，平仄仄仄○。","仄平仄平平，平平仄平平。","○○仄平仄，仄平仄平平。","仄平仄仄○，仄仄仄仄平。","仄仄仄仄仄，平仄仄仄平。","平平仄仄○，仄仄仄仄平。","仄仄仄仄仄，仄仄仄仄○。"],"paragraphs":["新秋积雨后，夜闻蚯蚓声。","似争络纬繁，不让蟋蟀清。","嗟尔微陋物，身与土壤并。","藐然本无心，天时使之鸣。","空庭杂槀木，亦能感人情。","老蛟蛰污泥，寂默不自惊。","一旦走霹雳，飞雨洗八纮。","幽蟠孰可闻，自有济物诚。","岁若弗大旱，此志岂妄行。"],"title":"秋夜"}
