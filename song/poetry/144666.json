{"author":"陈杰","id":144666,"strains":["仄仄平平仄仄平，平平仄仄仄平平。","平平仄仄平平仄，仄仄仄平仄仄平。","平仄仄平平仄仄，平平仄仄仄平平。","仄平仄仄平平仄，仄仄平平仄仄平。"],"paragraphs":["顺水风吹顺水船，全家水上作飞仙。","犹疑五老瞠居后，不觉九华参在前。","萧飒自怜双鬓发，应酬不暇许山川。","腐儒易动还多事，三老齁齁倚柁眠。"],"title":"过小孤顺风纵帆瞬息数百里"}
