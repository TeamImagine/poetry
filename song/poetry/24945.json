{"author":"余靖","id":24945,"strains":["仄平平仄仄平平，平仄平平仄仄平。","仄仄平平平仄仄，平平仄仄仄平平。","平平仄仄平平仄，平仄平平仄仄平。","仄仄仄平平仄仄，平平平仄仄平平。"],"paragraphs":["五方殊俗古难并，千载犹存古越城。","客听潮鸡迷早夜，人瞻飓母识阴晴。","波涛汹涌天边阔，犀象斓斒徼外生。","太守不才当远寄，惟忧南亩废农耕。"],"title":"和董职方见示初到番禺诗"}
