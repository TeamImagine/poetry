{"author":"张守","id":246047,"strains":["平平仄仄仄平平，仄仄平平仄仄平。","仄仄平平平仄仄，仄平平仄仄平平。","平平仄仄平平仄，仄仄平平仄仄平。","仄仄平平平仄仄，仄平平仄仄平平。"],"paragraphs":["堤沙不起润如酥，坐看飞云自卷舒。","麦陇人闲牛舐犊，柳陂波浅鹭窥鱼。","残花糁径东风后，碧草粘天暮雨初。","分付荣枯蜗两角，浊醪青杏送春余。"],"title":"汴上小雨复霁"}
