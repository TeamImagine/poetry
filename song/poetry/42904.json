{"author":"范成大","id":42904,"strains":["仄平○平平，○仄仄仄平。","仄平仄仄平，仄仄仄○平。","仄平平平仄，○仄平平平。","平平仄○仄，○仄仄仄平。","平仄平平平，仄仄平仄平。","平平仄平仄，仄仄平平平。","仄平○○○，仄仄仄仄平。","仄仄仄仄平，仄仄平平平。","仄平仄仄仄，仄仄平仄平。","平平仄平平，仄仄仄仄○。","仄仄平平平，仄仄○平平。","平平仄平仄，仄仄仄仄平。","平平仄仄仄，平仄○平平。","仄平仄仄仄，仄仄平平平。","平仄仄仄○，仄平仄平仄。","平仄仄○平，仄平○○○。"],"paragraphs":["祖龙驱群龙，疏此万丈沟。","雨工恋故栖，十步九回头。","至今秦淮曲，蜿若春蛇游。","舟师厌回互，叹息倚柂楼。","维昔东巡初，八极围寸眸。","天端有佳气，郁郁东南浮。","卜云当兴王，在后五百秋。","叱咤召六丁，惨淡风云愁。","凿渠断地脉，自谓神与谋。","乾坤有端倪，已露不可收。","大帝开吴天，定鼎临江陬。","融融秣陵日，始照十二斿。","经营暨六代，兹地称神州。","乃知历数定，昧者徒私忧。","兹事故老传，未知信然不。","姑置勿重陈，作诗叹迟留。"],"title":"秦淮"}
