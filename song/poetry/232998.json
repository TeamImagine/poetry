{"author":"范仲淹","id":232998,"strains":["平○仄平仄，平仄仄平平。","仄○平仄仄，平平平仄平。","仄仄仄仄平，仄仄平仄平。","仄仄平仄仄，○○平仄平。","仄仄仄仄○，仄仄平平平。","平仄仄仄仄，平平仄仄平。","仄仄○○仄，仄平平仄仄。","平仄仄仄仄，平平仄平仄。","○平仄○平，平仄仄平仄。","仄仄仄○仄，仄仄平平仄。","仄仄平○平，平平○平仄。","平仄平仄仄，仄仄仄平仄。","平平仄仄仄，○平仄仄仄。","仄仄仄仄仄，平平仄平仄。","平仄仄仄平，仄平仄平仄。","平仄平仄平，仄仄平仄仄。","仄平平平平，仄○仄仄仄。","仄仄仄仄○，仄仄平平仄。","仄仄仄平仄，平平平仄仄。","仄平平仄平，平平平仄仄。","仄平仄仄仄，○仄平仄仄。"],"paragraphs":["前王诏多士，咸以德为先。","道从仁义广，名由忠孝全。","美禄报尔功，好爵縻尔贤。","黜陟金鉴下，昭昭媸与妍。","此道日以疏，善恶何茫然。","君子不斥怨，归诸命与天。","术者乘其隙，异端千万惑。","天道入指掌，神心出胸臆。","听幽不听明，言命不言德。","学者忽其本，仕者浮于职。","节义为空言，功名思苟得。","天下无所劝，赏罚几乎息。","阴阳有变化，其神固不测。","祸福有倚伏，循环亦无极。","前圣不敢言，小人尔能臆。","裨灶方激扬，孔子甘寂默。","六经无光辉，反如日月蚀。","大道岂复兴，此弊何时抑。","末路竞驰骋，浇风扬羽翼。","昔多松柏心，今皆桃李色。","愿言造物者，回此天地力。"],"title":"四民诗 士"}
