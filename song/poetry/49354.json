{"author":"杨万里","id":49354,"strains":["仄平仄仄仄平平，仄仄平平仄仄平。","平仄仄平平仄仄，平平平仄仄平平。","平平仄仄平平仄，仄仄平平仄仄平。","仄仄仄平平仄仄，平平平仄仄平平。"],"paragraphs":["欲知一雨惬群情，听取溪流动地声。","风乱万畴青锦褥，云摩千嶂翠瑶屏。","行人隔水遥相语，立鹭摧枝忽自惊。","岁岁只愁炊与酿，今愁无甑更无瓶。"],"title":"喜雨"}
