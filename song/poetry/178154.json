{"author":"赵湘","id":178154,"strains":["仄仄仄平平仄仄，平平仄仄仄平平。","平平仄仄平平仄，仄平平平仄仄平。","仄仄仄平平仄仄，仄平平仄仄平平。","平平仄仄平平仄，平仄平平仄仄平。"],"paragraphs":["静阁采诗人罕到，栖栖树石尽当檐。","长因夜月全开户，独为南山不下帘。","得句砚中秋水减，觅题池上晚花添。","炎天几度相留宿，曾值风凉雨气兼。"],"title":"留连李寺丞吟诗阁"}
