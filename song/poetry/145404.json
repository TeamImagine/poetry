{"author":"马廷鸾","id":145404,"strains":["仄平仄仄仄平平，仄仄平平仄仄平。","仄仄仄平平仄仄，仄平仄仄仄平平。","平平仄仄平平仄，平仄平平平仄平。","仄仄平平平仄仄，平平平仄仄平平。"],"paragraphs":["六龙亲御奠神州，甲子如今甫再周。","百世尚瞻虞帝祀，五传遽抱杞天忧。","臣民莫废瓜华敬，今古长悲禾黍秋。","叹息余生孤露甚，门弧弓棘总成愁。"],"title":"德寿宫古松太上爱之尝持御香酾酒祠土神以祈屏蟊贼云时绍兴壬午思陵馘亮之岁也于今百二十年矣仆生六十年后而十月八日又思陵上仙之晨感而有赋  其一"}
