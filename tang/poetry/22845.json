{"author":"李商隐","id":22845,"strains":["仄仄仄平仄，仄仄仄平平。","平平仄平仄，仄仄仄仄平。","仄仄仄平平，平平仄平平。","仄仄仄仄仄，平仄仄仄平。","平仄仄平仄，平平平仄平。","平平仄平平，仄仄平平平。","○仄平仄仄，仄仄平平平。","○平平仄仄，仄平平仄平。","仄仄平平仄，仄平平仄平。","○平仄仄仄，○平仄仄平。","仄仄仄仄平，仄平仄平平。","仄○仄平仄，平仄平仄平。","平平仄仄仄，平平平平平。","仄仄仄平仄，仄仄平平平。","平平仄仄仄，仄平○平平。","平平仄平○，平仄仄仄平。","平仄平○平，仄平仄仄平。","平○平仄仄，仄仄○平平。","平平仄仄仄，平仄仄平平。","○○仄仄仄，平仄仄仄平。"],"paragraphs":["大道谅无外，会越自登真。","丹元子何索，在己莫问邻。","蒨璨玉琳华，翱翔九真君。","戏掷万里火，聊召六甲旬。","瑶简被灵诰，持符开七门。","金铃摄群魔，绛节何兟兟。","吟弄东海若，笑倚扶桑春。","三山诚迥视，九州扬一尘。","我本玄元胄，禀华由上津。","中迷鬼道乐，沈为下土民。","托质属太阴，炼形复为人。","誓将覆宫泽，安此真与神。","龟山有慰荐，南真为弥纶。","玉管会玄圃，火枣承天姻。","科车遏故气，侍香传灵氛。","飘飖被青霓，婀娜佩紫纹。","林洞何其微，下仙不与群。","丹泥因未控，万劫犹逡巡。","荆芜既以薙，舟壑永无湮。","相期保妙命，腾景侍帝宸。"],"title":"戊辰会静中出贻同志二十韵"}
