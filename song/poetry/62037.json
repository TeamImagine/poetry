{"author":"虞俦","id":62037,"strains":["平仄平平仄仄平，仄平仄仄仄平平。","平平仄仄平平仄，仄仄平平仄仄平。","仄仄仄平平仄仄，仄平平仄仄平平。","平平仄仄平平仄，仄仄平平仄仄平。"],"paragraphs":["风雨连朝作伴牢，只堪痛饮读离骚。","谁知老境侵腰脚，早是多情惜鬓毛。","杖屦出门还有碍，簿书堆案敢辞劳。","年来俯仰终无补，尚欠归田一著高。"],"title":"思归"}
