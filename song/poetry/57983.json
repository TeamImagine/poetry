{"author":"梅尧臣","id":57983,"strains":["平平平平仄，仄仄仄○平。","平○平仄仄，仄仄仄平平。","平平仄仄仄，○仄平仄平。","○仄仄平平，仄平仄平平。","仄仄○平仄，仄平平仄平。","平平○仄仄，仄平仄平平。","平仄平仄仄，仄仄平仄平。","平平平仄○，仄○平平平。","平仄平平平，仄仄平仄平。","平平仄仄平，仄仄平仄平。","仄仄○仄仄，仄平平平平。","仄平○仄平，仄仄平○平。"],"paragraphs":["依依堤边柳，泛泛水中舟。","舟行无远近，柳影不随流。","东风欲粉絮，相逐江上头。","正见𫚖鱼来，贯条尾修修。","使斫横刀脍，便销千里愁。","樯端燕暂语，即飞入高楼。","楼上饶客饮，共候风色柔。","明朝同挂帆，直过南徐州。","吴地多平湖，缆柂明镜秋。","芙蕖拂雨舷，女艇花底讴。","不羡乘五马，却逢罗敷羞。","此官当此时，莫忆尘中游。"],"title":"送胥平叔太博通判湖州"}
