{"author":"黄滔","id":33660,"strains":["仄平平仄仄平平，仄仄平平仄仄平。","仄仄平平平仄仄，仄平平仄仄平平。","平平仄仄平平仄，仄仄平平仄仄平。","平仄平平平仄仄，平平平仄仄平平。"],"paragraphs":["去违知己住违亲，欲发羸蹄进退频。","万里家山归养志，数年门馆受恩身。","莺声历历秦城晓，柳色依依灞水春。","明日蓝田关外路，连天风雨一行人。"],"title":"下第东归留辞刑部郑郎中𫍯"}
