{"author":"司马光","id":177059,"strains":["平仄平平仄仄平，仄平平仄仄平平。","平平仄仄平平仄，平仄仄平平仄平。","仄仄平平平仄仄，仄平平仄仄平平。","仄平仄仄平仄仄，仄仄平平仄仄平。"],"paragraphs":["天禄淹回德齿尊，暂留汾曲两朱轓。","闲轩坐啸正飞雪，同舍倦游来及门。","空叹高歌如郢客，愧无佳赋似文园。","坐中犹欠邻几在，深负棋枰与酒樽。"],"title":"和李八丈小雪同会有怀邻几"}
