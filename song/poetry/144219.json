{"author":"张埴","id":144219,"strains":["平平平仄仄平平，平仄平平仄仄平。","仄仄仄平平仄仄，平平仄仄仄平平。","平平平仄仄平仄，仄仄仄平平仄平。","仄仄平平平仄仄，平平仄仄仄平平。"],"paragraphs":["桑田成海海成田，迂阔重来每自怜。","北道主人今似月，西江回首远如天。","青山千里复千里，白发一年多一年。","渺渺西风吹薄袂，能于骨肉不凄然。"],"title":"拟寄雪平诸兄弟及叔侄辈  其二"}
