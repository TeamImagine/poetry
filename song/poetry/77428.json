{"author":"杨炎正","id":77428,"strains":["○平仄仄平○仄，仄仄平平平仄仄。","仄平仄仄平仄平，仄仄平平仄平仄。","仄平仄，平平平，仄○仄○平仄平。","○平仄仄仄仄平，仄仄仄仄平○○。","仄平平仄平平仄，平平仄仄○平○。","平平平仄仄平○，平平仄仄平平仄。","平平平○仄仄平，平平仄○平平○。","仄平仄仄仄平仄，平平仄仄平平平。","仄平仄仄○平仄，仄仄仄平平仄仄。","仄平平仄仄平平，仄仄仄平平仄仄。","平平平仄仄？平，平平仄仄仄平平。","仄平平平○仄仄，仄仄平平仄仄○。"],"paragraphs":["钱塘妓女颜如玉，一一红妆新结束。","问渠结束何所为，八月皇都酒新熟。","酒新熟，浮蛆香，十三库中谁最强。","临安大尹索酒尝，旧有故事须迎将。","翠翘金凤乌云髻，雕鞍玉勒三千骑。","金鞭争道万人看，香尘冉冉沙河市。","琉璃杯深琥珀浓，新翻曲调声摩空。","使君一笑赐金帛，今年酒赛真珠红。","画楼突兀临官道，处处绣旗夸酒好。","五陵年少事豪华，一斗十千谁复校。","黄公垆下谩徜徉，何曾见此大堤倡。","惜无颜公三十万，往醉金钗十二行。"],"title":"钱塘迎酒歌"}
