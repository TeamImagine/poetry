{"author":"戴昺","id":117757,"strains":["平平仄仄仄平平，仄仄平平仄仄平。","仄仄平平平仄仄，平平仄仄仄平平。","仄平仄仄仄平仄，仄仄平平仄仄平。","仄仄平平平仄仄，仄平平仄仄平平。"],"paragraphs":["秋风远客叹飘零，满镜吴霜故故明。","酒盏论心疏旧约，诗筒到眼快新评。","短檠伴我夜深静，长笛何人月下横。","步绕空庭吟未竟，隔林鸜鹆又传更。"],"title":"次刘叔子总干夜坐感秋韵"}
