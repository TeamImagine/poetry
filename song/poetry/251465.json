{"author":"王洋","id":251465,"strains":["平平仄仄仄平平，仄仄平平仄仄平。","仄仄平平平仄仄，平平仄仄仄平平。","平平仄仄平平仄，平仄平平仄仄平。","仄仄平平仄平仄，平平平仄仄平平。"],"paragraphs":["年齐甲子性同宜，相见论文更不疑。","小约同行先具酒，且推独步放君棋。","庭前雁鹭能堪否，堂下龟鱼暂付谁。","好向蓝田报消息，多栽松竹待哦诗。"],"title":"寄朱仰之"}
