{"author":"戴复古","id":94010,"strains":["平平仄仄仄平平，仄仄平平仄仄平。","仄仄仄平平仄仄，平平仄仄仄平平。","平平仄仄平平仄，平仄平平仄仄平。","仄仄平平平仄仄，平平平仄仄平平。"],"paragraphs":["边头相遇若相期，又见随军转运司。","忆昨醉君京口酒，伤今读我石壕诗。","兰亭饮客酬佳节，淝水收功定几时。","准拟看花花较少，春风全在绿杨枝。"],"title":"随军转运司王宣子上巳日会客"}
