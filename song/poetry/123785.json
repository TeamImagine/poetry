{"author":"萧元之","id":123785,"strains":["仄平仄仄仄仄平，仄仄平仄平仄平。","仄平仄仄仄仄仄，仄○仄仄仄○○。","○平仄○仄平仄，平仄仄仄平平仄。","平平仄仄仄平平，仄仄仄平平仄仄。","平○仄仄仄仄平，平仄仄仄平仄平。","平平仄仄平仄仄，仄○仄仄平平平。","仄平平平仄仄○，平○仄仄○平仄。","仄平仄仄仄仄平，○平仄平平仄○。","仄仄仄仄仄仄？，平平仄仄仄仄平。","平平仄仄仄仄仄，平○平仄○仄平。","平○仄仄平平仄，仄平仄仄仄平○。","平平平仄仄平平，○仄平平仄平仄。","平平○平平仄平，平平仄仄仄仄平。","仄平仄仄仄平平，仄仄平仄仄仄平。","仄○○仄仄平平，平平仄仄仄○平。"],"paragraphs":["侍郎赠我六尺𩨈，矫矫龙性天骨殊。","四蹄铁立目电闪，此其壮志畏长驱。","牵来细观问厮养，何物有此权奇状。","为言此是古孙龙，往往得之沙塞上。","森张雾鬣碨礌鬃，萧稍骏尾摇朔风。","冰河蹙裂蹄甲锐，竹批两耳双方瞳。","向时淮西屡战胜，曾驮猛士敲金镫。","帐前欲得不敢言，空悬宝珠光照乘。","我有百发落雁鈚，前年引满射赤眉。","功成万死不见赏，归骑馿子吟楚词。","浮沈不作飞腾梦，感公赠我意勤重。","旋蒙皋比作鞍鞯，更染青丝结缰鞚。","祗今中原狐兔鸣，黄沙莽莽白骨腥。","愿公急起扫欃枪，百万勋业一旦成。","我当乘此载前旌，男儿报义要轻生。"],"title":"塞马歌答杨侍郎"}
