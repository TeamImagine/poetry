{"author":"郑刚中","id":252094,"strains":["平平仄平平，平平仄平仄。","仄平平仄平，平仄仄平仄。","平平仄平仄，平平平仄仄。","仄○仄平平，仄仄仄平仄。","仄仄○○平，平仄平仄仄。","仄仄平仄平，仄仄平平仄。","平平仄仄仄，仄仄○平仄。","平平仄平平，仄仄仄仄仄。","平○仄仄平，仄仄平仄仄。","仄平仄平仄，仄仄仄平仄。","○○仄平仄，仄仄仄平仄。","平○仄仄仄，平仄○仄仄。","仄仄平仄○，○仄仄平仄。","平平仄仄平，○仄仄平仄。","平平平仄平，仄仄平仄仄。","仄仄仄平仄，仄仄平仄仄。","仄仄平仄平，仄仄平仄仄。","仄平平仄平，○仄平仄仄。","平平平仄平，仄仄平仄仄。","平平仄平仄，仄仄○？仄。","平平平仄○，仄仄○仄仄。","仄仄○仄仄，仄仄仄平仄。","仄仄仄仄平，仄仄仄平仄。","仄○仄仄平，仄平仄平仄。","○○仄平平，平仄平仄仄。"],"paragraphs":["春风入江南，红蒸小桃坼。","亚卿何壮哉，持节使江北。","牙牌刻金字，黄旗书御墨。","奉将出云天，万里布恩德。","十载分三光，河洛蛮雾黑。","夜泣孤鬼魂，毒贯生灵臆。","胚胎此祸者，起自燕山役。","今兹欲澄明，造物岂易测。","关中几万人，性命悬兆亿。","虏虽识天意，按旧反图域。","闻其所车载，取及墓前石。","民间一尺布，持去如卷席。","啮尽脂与膏，遗我百州骨。","嗷嗷万孔疮，徯望沐天泽。","江南今复贫，万室生理迫。","瘠此欲肥彼，又恐非得策。","使者宜孰先，第一安反侧。","不须增甲兵，当务修稼穑。","声名无欲夸，奏报须尽实。","随宜养官吏，着意看蝥贼。","偏私生忌谗，戏怠藏隐慝。","举手从简易，慎勿耗民力。","要令邓禹车，到处便休息。","九重爱物心，八荒欲安宅。","行行致功名，男子惟报国。"],"title":"送方公美少卿宣谕京畿"}
