{"author":"杨公远","id":151434,"strains":["仄仄平平仄仄平，平平仄仄仄平平。","平平仄仄平平仄，仄仄平平平仄平。","仄仄平平平仄仄，平平仄仄仄平平。","平平仄仄平平仄，仄仄平平仄仄平。"],"paragraphs":["细撚吟髭谩赋诗，骚人那敢与争驰。","倾杯对月风清夜，倚杖观山云敛时。","世事安危浑莫问，人生得失底须悲。","何当琢就梅花句，付与高楼画角吹。"],"title":"借虚翁涌金门城望五诗韵以写幽居之兴  其四"}
