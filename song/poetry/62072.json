{"author":"虞俦","id":62072,"strains":["平仄平平仄仄平，平平仄仄仄平平。","仄平平仄平平仄，仄仄平平仄仄平。","仄仄平平平仄仄，仄平仄仄仄平平。","仄平仄仄平平仄，仄仄平平仄仄平。"],"paragraphs":["清德如公畏四知，流光底事感圆蓍。","日边丹凤聊栖棘，月下惊鸿尚拣枝。","五十知非惭漏尽，百年彊半怪驹驰。","买臣富贵犹堪待，莫诵浔阳落魄诗。"],"title":"郁簿行年四十有九读李太白浔阳感秋诗慨怀有作次韵勉之"}
