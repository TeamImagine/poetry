{"author":"刘禹锡","id":11256,"strains":["仄仄平○仄，仄平平仄平。","仄平平仄仄，仄仄平平平。","仄仄平平仄，平平仄仄平。","仄平平仄仄，仄仄仄平平。","仄仄平平仄，平平仄仄平。","仄平平仄仄，仄仄仄平平。","平仄平○仄，平平仄仄平。","平平平仄仄，仄仄仄○平。","仄仄平平仄，平平仄○平。","仄平平仄仄，平仄○○平。","仄仄平平仄，○平仄仄平。","平平仄平仄，平仄仄平平。"],"paragraphs":["汉室贤王后，孔门高第人。","济时成国器，乐道任天真。","特达圭无玷，坚贞竹有筠。","总戎宽得众，市义贵能贫。","护塞无南牧，驰心拱北辰。","乞身来阙下，赐告卧漳滨。","荣耀初题剑，清羸已拖绅。","宫星徒列位，隙日不回轮。","自昔追飞侣，今为侍从臣。","素弦哀已绝，青简叹犹新。","未遂挥金乐，空悲撤瑟晨。","凄凉竹林下，无复见清尘。"],"title":"许给事见示哭工部刘尚书诗因命同作"}
