{"author":"陆游","id":33012,"strains":["平平仄仄仄平平，平仄平平仄仄平。","仄仄平平平仄仄，平平平仄仄平平。","平平仄仄平平仄，仄仄平平仄仄平。","平仄平平仄仄仄，平平仄仄仄平平。"],"paragraphs":["归心日夜逆江流，官柳三千忆蜀州。","小阁帘栊频梦蝶，平湖烟水已盟鸥。","萤依湿草同为旅，雨滴空阶别是愁。","堪笑邦人不解事，区区犹借陆君留。"],"title":"雨夜怀唐安"}
