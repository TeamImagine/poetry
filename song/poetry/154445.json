{"author":"董嗣杲","id":154445,"strains":["仄仄平平仄仄平，仄平仄仄仄平平。","仄平平仄仄平仄，仄仄平平平仄平。","仄仄平平平仄仄，仄平平仄仄平平。","平平仄仄平平仄，仄仄平平仄仄平。"],"paragraphs":["下水风帆势若浮，雪深且向贵池留。","两三渔艇有歌送，咫尺仙家无分游。","剑削山棱云气直，镜涵江影日光流。","神驰杜牧题诗处，客里光阴别是愁。"],"title":"舟行不及游九华"}
