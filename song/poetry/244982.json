{"author":"李纲","id":244982,"strains":["仄平仄仄，平平仄平。","平仄平仄，仄仄仄平。","仄仄平○，平仄仄○。","平平○仄，仄平仄○。","仄仄○仄，仄平平仄。","平仄平平，平仄仄仄。","平仄平○，仄○仄仄。","仄仄平仄，○仄仄仄。","平仄平仄，平平仄仄。","仄平仄平，仄仄平仄。","仄平仄仄，仄平仄仄。","平仄仄仄，仄○平仄。","平仄平仄，仄仄仄平。","仄仄仄仄，平平仄○。","仄平平平，仄仄平平。","仄仄仄仄，平平仄平。","平仄仄平，平○仄○。","仄平平仄，仄平平仄。","平平仄仄，平仄平仄。","平仄○○，平仄平仄。","○仄○平，○平仄仄。","平仄平仄，平平仄仄。","平仄仄平，平○仄仄。","平仄仄仄，仄仄平仄。","仄平平仄，○仄平平。","平仄平仄，平仄仄平。","仄仄仄平，平平仄平。","○仄仄仄，平平仄平。","仄平平仄，仄平平仄。","平平仄平，○仄仄仄。","平平仄仄，仄仄平仄。","平平仄仄，平仄平仄。"],"paragraphs":["伏羲画卦，人文以成。","书契之作，以代结绳。","篆籕而降，秦隶乃兴。","规摹楷法，有真有行。","众妙且美，萃于兹草。","畴克工之，心悟笔到。","芝靖羲献，主盟此道。","自昔英主，鲜不自好。","惟汉光武，投戈讲艺。","有唐太宗，笔迹奇秘。","底绥大业，实资勇智。","游戏翰墨，乃其余亊。","于穆天子，允武允文。","武定祸乱，文该典坟。","万机之余，纵笔怡神。","作此草圣，前无古人。","人亦有言，心正笔正。","妙哉心画，本乎湖静。","银钩铁纽，蟠屈刚劲。","云汉昭回，奎璧辉映。","如鸟行沙，如虫蚀木。","鸾鹄停峙，龙蛇起陆。","飞电绕枢，垂虹饮谷。","千变万态，荡耀心目。","一人之贵，犹或勤斯。","咨尔多士，胡可怠而。","学问积躬，功名济时。","其则不远，瞻之仰之。","载摹宸翰，勒之嘉石。","龛于殿阴，如鲁屋壁。","天威在望，得所矜式。","微臣作赞，垂示无极。"],"title":"御书草圣千文赞"}
