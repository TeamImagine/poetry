{"author":"孟郊","id":11937,"strains":["仄○○平平，仄仄仄平仄。","平仄平仄仄，平仄平平仄。","平平仄平仄，○平仄平仄。","仄○仄平平，平平仄平仄。","仄平平平仄，仄仄仄仄仄。","平平平平平，平平仄平仄。","平平○仄仄，平○平仄仄。","平平仄仄仄，平平仄平仄。","平仄平仄平，平平仄○仄。","平平仄平仄，平平仄平仄。","平仄平仄仄，仄○平仄仄。","仄仄平平仄，仄○平平仄。","仄仄仄仄平，仄○平仄仄。","平○仄仄仄，仄仄平平仄。","仄仄仄仄仄，仄仄平仄仄。","平平平仄仄，平仄仄平仄。","仄仄仄平平，平平平仄仄。","仄平平平仄，平仄平仄仄。","仄仄仄○○，平○○○仄。","○平仄○仄，○仄○平仄。"],"paragraphs":["洞庭如潇湘，叠翠荡浮碧。","松桂无赤日，风物饶清激。","逍遥展幽韵，参差逗良觌。","道胜不知疲，冥搜自无斁。","旷然青霞抱，永矣白雪适。","崆峒非凡乡，蓬瀛在仙籍。","无言从远尚，还思君子识。","波涛漱古岸，铿锵辨奇石。","灵响非外求，殊音自中积。","人皆走烦浊，君能致虚寂。","何以祛扰扰，叩调清淅淅。","既惧豪华损，誓从诗书益。","一举独往姿，再摇飞遁迹。","山深有变异，意惬无惊惕。","采翠夺日月，照耀迷昼夕。","松斋何用扫，萝院自然涤。","业峻谢烦芜，文高追古昔。","暂遥朱门恋，终立青史绩。","物表易淹留，人间重离析。","难随洞庭酌，且醉横塘席。"],"title":"游韦七洞庭别业"}
