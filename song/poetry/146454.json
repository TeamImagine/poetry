{"author":"金君卿","id":146454,"strains":["平平○仄仄，仄仄仄平平。","仄仄平平仄，平平仄仄平。","平平○仄仄，仄仄平平平。","仄仄平平仄，平平仄仄平。","仄平平仄仄，平仄仄平平。","平仄平平仄，平平仄仄平。","仄平平仄仄，仄仄仄平平。","仄仄平平平，平平○仄平。","仄平平仄仄，仄仄仄○平。","仄仄平平○，平平仄仄平。","仄平○仄仄，仄仄仄平平。","仄仄平○仄，平平仄仄平。","仄平平仄仄，仄仄仄平平。","仄仄平平仄，平平仄○平。","仄平○仄仄，仄仄仄○○。","平仄○○仄，平平仄仄平。","仄平平仄仄，平○仄平平。","仄仄○○○，平平仄仄○。","平平仄平仄，？仄仄平平。","仄仄平○仄，平平仄仄平。","平平平仄仄，平仄仄平平。","平仄平平仄，平平仄仄平。","仄平平仄仄，仄仄仄平平。","仄仄平平仄，平平仄仄平。","平平平仄仄，仄仄仄平平。","仄仄平平仄，平平仄仄平。","平○平仄仄，仄仄仄平平。","仄仄平平○，平平仄仄平。","平平平仄仄，平仄仄平平。","仄仄平平仄，平平仄仄平。"],"paragraphs":["商飚迎素律，兑泽荐元精。","象顺奎钧烂，天锺义气清。","千龄将圣偶，冢辅为时生。","粹蕴森群玉，冲襟贮四瀛。","大方捐朴斵，淳辨复韶韺。","先帝龙飞日，朝阳凤一鸣。","振文齐木铎，保国敌金城。","旧德方图任，鸿钧正倚平。","具瞻归峻岳，众口说和羹。","固结君臣分，穷探礼乐情。","用人兼畎亩，得士尽豪英。","省罚蠲茶法，均徭审地征。","镇浮还美俗，恤隠起疲氓。","考古渊源博，含章气思宏。","太平论极至，坠典悉兴行。","文物期三代，规摹小二京。","纳忠高子孟，任重等阿衡。","国本重离正，身谋一羽轻。","殊方想风烈，曒日照功名。","嗣圣嘉深识，明神格至诚。","官仪端表宪，圭瑞竦桓楹。","邦揆车遵辖，时髦鹿在萍。","戍亭无警燧，廓庙有奇兵。","达节天须佑，真儒道始亨。","黄裳坤德静，玉铉鼎功成。","坐致唐虞旦，前无丙魏声。","昌期逢庆诞，睿宠极光荣。","烨烨台符应，诜诜喜气盈。","南岩同久固，西昴共晶明。","史克歌眉寿，芳风愿载赓。"],"title":"韩相生日"}
