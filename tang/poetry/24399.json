{"author":"赵嘏","id":24399,"strains":["平仄平平仄仄平，平平仄仄仄平平。","仄平平仄平平仄，仄仄平平仄仄平。","仄仄仄平平仄仄，仄平平仄仄平平。","平平平仄平平仄，平仄平平仄仄平。"],"paragraphs":["风雪晴来岁欲除，孤舟晚下意何如。","月当轩色湖平后，雁断云声夜起初。","傍晓管弦何处静，犯寒杨柳遶津疏。","三间茅屋东溪上，归去生涯竹与书。"],"title":"泊凫矶江馆"}
