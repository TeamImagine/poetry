{"author":"李纲","id":242616,"strains":["仄平仄仄平平仄，平仄平平○仄仄。","平平仄仄仄仄平，仄仄平平仄平仄。","仄平平仄仄平平，仄平平○平平仄。","仄○平仄仄平平，○仄平平平仄仄。","平平仄仄仄平平，平仄平平平仄仄。","○○仄仄仄平平，仄仄仄平平仄仄。","仄平仄仄仄平平，仄仄平平平仄仄。","仄平平仄平仄平，仄仄仄○○仄仄。"],"paragraphs":["数君妙质来何许，生气森森如得土。","依然对此未忘情，亦欲怀之恨无楮。","宿枝新叶自清妍，蠧拳枯折尤奇古。","已将金玉照双眸，更得珠玑编好语。","男儿学古贵根源，余力游兹文翰圃。","沈思六艺见同归，纵览百家知异户。","浩然养气塞天渊，沛若江河知孰御。","却怜雕斵愁肺肝，但莫苦吟当自愈。"],"title":"志宏复有诗来再赋两篇为报念其往复之无已也故寓意卒章以止之  其二"}
