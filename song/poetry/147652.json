{"author":"方回","id":147652,"strains":["平平仄平平，平平仄平仄。","平平仄○仄，仄○仄仄仄。","仄平仄仄平，仄仄仄平仄。","平平仄平平，仄仄仄○仄。","○仄○平○，平平仄平仄。","○仄仄平平，平○平平仄。","仄仄平仄仄，仄仄仄平仄。","仄仄仄仄平，平平仄仄仄。","平平仄平仄，仄仄平仄仄。","平仄仄平仄，仄仄仄平仄。","○仄仄仄平，平平平仄仄。","平仄仄平仄，仄平仄仄仄。","仄○平平平，仄仄仄平仄。","平仄平平平，仄仄仄仄仄。","仄仄仄平平，平仄仄平仄。","平仄平平平，仄仄仄○仄。","平平仄平平，○仄仄平平。","平平仄平仄，平平仄平仄。","仄平仄仄平，仄仄平仄仄。","平仄平○仄，仄仄仄平仄。","平仄○仄平，○仄仄仄仄。","平○仄仄平，仄仄仄仄仄。","平仄仄平平，仄仄仄平仄。"],"paragraphs":["春风燠江城，楼台眩桃李。","高堂一临眺，傍观谓予喜。","予心实不然，俯视悯群蚁。","通衢哄尘埃，委巷困泥滓。","膏火煎熬间，樊墙限茅苇。","溷处杂酸呻，清思何由起。","别有天地宝，注此两眸子。","北拱五老峰，西倾九派水。","冥冥淡烟外，烱烱残雪里。","元气所融结，万古奠南纪。","中有不死人，神游常在此。","安得月明夜，啸风控赤鲤。","导迎呵江神，殿护叱山鬼。","修静无谈玄，慧远勿析理。","亦不用湘灵，瑶瑟鼓葱指。","稽首青莲仙，大雅叩吟髓。","前陶后苏黄，相与奏宫征。","灵文九霄秘，玄关一时启。","恍兮发浩歌，洞见开辟始。","回谢人间世，日夜虱生虮。","腥腻缠臭帤，闻此秽或洗。","黄冠似予知，具茗亦粲尔。","归卧不成眠，汲井漱寒齿。"],"title":"晚登会真道堂望庐山大江作"}
