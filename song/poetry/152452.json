{"author":"方一夔","id":152452,"strains":["平仄平平仄仄平，平平平仄仄平平。","仄平平仄平平仄，平仄平平仄仄平。","仄仄平平平仄仄，仄平仄仄仄平平。","平平仄仄平平仄，平仄平平仄仄平。"],"paragraphs":["衰草含烟木叶黄，空城摇落客思乡。","雁高孤月临空塞，鱼退残星过曲梁。","醉眼昏花迷野马，帖书戏草掣风樯。","闲来更试丝纶手，新钓江鲈一尺长。"],"title":"杂兴"}
