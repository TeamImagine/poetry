{"author":"郭印","id":250078,"strains":["平平平仄仄平平，仄仄平平仄仄平。","平仄仄平平平仄，仄平仄仄仄平平。","平平仄仄平平仄，仄仄平平仄仄平。","平仄仄平平仄仄，平平仄仄仄平平。"],"paragraphs":["公余萧散步晴晖，正是韶光懒困时。","官事暂能逃倥偬，物情深觉变神奇。","风传小树香浮砌，水接平湖绿满池。","春草怪来成好梦，西堂句法少人知。"],"title":"次韵袁德夫春日书事二首  其一"}
