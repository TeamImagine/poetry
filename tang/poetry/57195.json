{"author":"岑参","id":57195,"strains":["仄仄○仄仄，平平仄平平。","平○仄仄仄，仄仄平平○。","仄仄仄平平，平平○仄平。","仄仄仄仄仄，仄平平○平。","仄平仄平仄，仄○○平平。","平平仄平平，平仄仄平平。","平平仄平仄，平仄平平平。","平仄○平平，○平仄平○。","仄平仄平仄，仄仄平平平。","仄仄○仄仄，○平仄仄平。","仄○仄○仄，仄仄平平平。"],"paragraphs":["塔势如涌出，孤高耸天宫。","登临出世界，磴道盘虚空。","突兀压神州，峥嵘如鬼工。","四角碍白日，七层摩苍穹。","下窥指高鸟，俯听闻惊风。","连山若波涛，奔凑似朝东。","青槐夹驰道，宫馆何玲珑。","秋色从西来，苍然满关中。","五陵北原上，万古青蒙蒙。","净理了可悟，胜因夙所宗。","誓将挂冠去，觉道资无穷。"],"title":"与高适薛据慈恩寺浮图"}
