{"author":"许景衡","id":230285,"strains":["平仄平平仄仄平，平平仄仄仄平平。","仄平仄仄平平仄，仄仄平平仄仄平。","平仄平平平仄仄，仄平仄仄仄平平。","平平仄仄平平仄，仄仄平平仄仄平。"],"paragraphs":["红紫纷纷尽鬭妍，游蜂舞蝶亦翩翩。","一年纯是愁闲事，三月过来几醉眠。","生怕杨花飞似雪，忽惊荷叶大如钱。","诗人只解寻佳句，分付春愁与少年。"],"title":"和张子寿二首  其一"}
