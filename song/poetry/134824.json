{"author":"释文珦","id":134824,"strains":["平仄平平仄，平平仄仄平。","平平平仄仄，平仄仄平平。","平仄○平仄，平平仄仄平。","仄平平仄仄，平平仄平平。","仄仄平○仄，平平仄仄平。","仄平○仄仄，平○仄平平。","平仄平平仄，平○仄仄平。","平平平仄仄，平仄仄○平。","仄仄平平仄，平平仄○平。","平○平仄仄，仄仄仄○平。","仄仄平平仄，平平○仄○。","平平平仄仄，○仄仄平平。","○仄平○仄，○○仄仄平。","平平○○仄，平仄仄平平。","○仄平平仄，平平仄仄平。","仄平平仄仄，平仄仄平平。"],"paragraphs":["湖际山何限，飞来独著名。","玲珑疑鬼凿，崷崒自天成。","猿去犹存洞，龙归尚有泓。","树因含玉润，泉为炼丹清。","桂子排空落，莲花浥露擎。","鹫形传佛国，灵应动神京。","翻译贤人迹，稽留隠者情。","修藤垂万岁，孤石记三生。","夜讲台偏古，春风桧重荣。","宾王辞可讯，慧理塔难平。","客至心多恋，僧居虑自轻。","跻攀虽诘屈，临眺独高明。","观阙雄三岛，衣冠迈百城。","东南且行在，西北待经营。","溟涨无涯涘，江流但注倾。","一时归眼界，终古播诗声。"],"title":"同诸友寻幽登飞来峰"}
