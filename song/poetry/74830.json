{"author":"赵蕃","id":74830,"strains":["仄仄平平仄仄平，仄平仄仄仄平平。","仄平仄仄平平仄，仄仄平平仄仄平。","仄仄仄平仄仄仄，平平仄仄仄平平。","平平仄仄平平仄，仄仄平平仄仄平。"],"paragraphs":["忆昨登门误取知，再焉犹复似当时。","已容尽醉尊中酒，更辱频询别后诗。","落落有怀那得写，悠悠重见果何期。","南山幸迩朝天路，准拟追随竹马儿。"],"title":"寄林运使三首  其三"}
