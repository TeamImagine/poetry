{"author":"黄彦平","id":252746,"strains":["平平平仄仄平平，仄仄平平仄仄平。","平仄仄平平仄仄，平平仄仄仄平平。","仄平仄仄平平仄，平仄平平仄仄平。","仄仄平平平平仄，仄平仄仄仄平平。"],"paragraphs":["长年踪迹困尘埃，几向名山勒驾回。","闲约访僧寻野寺，翻成踏雪看官梅。","岫云要是无心出，溪月犹能有兴来。","竹折松欹更愁绝，不妨吟赏助清哀。"],"title":"约建德蔡令游梅山晨起微雪  其一"}
