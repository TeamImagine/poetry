{"author":"文彦博","id":68695,"strains":["仄仄平平仄仄平，平平仄仄仄平平。","仄平仄仄平平仄，仄仄平平仄仄平。","仄仄仄平平仄仄，平平仄仄仄平平。","平平仄仄平平仄，平仄平平仄仄平。"],"paragraphs":["一代勋贤孰拟伦，惟公爵德齿俱尊。","顾惭参鲁辞枢筦，辄继萧规偃辅藩。","每到碧涟思召茇，时倾绿醑忆曹樽。","平嵩极目西南望，仁里高闳近鼎门。"],"title":"司空相公特贶雅章俯光陋迹依韵和呈以答厚意"}
