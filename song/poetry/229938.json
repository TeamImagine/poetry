{"author":"苏过","id":229938,"strains":["平平仄仄平仄仄，仄仄仄仄平平仄。","仄仄仄仄平平○，仄平仄仄平仄平。","仄平平平○仄仄，平平仄仄平仄平。","仄平平仄仄平仄，仄仄仄仄平平平。","仄仄仄平平仄仄，仄仄平平仄平仄。","仄○仄仄仄平平，○仄仄平平仄仄。"],"paragraphs":["姚侯不学苏季子，佩取六印夸闾里。","又不斩取楼兰王，立功万里还故乡。","两俱茫茫空白首，车轮马迹环四方。","忽焉投劾赋陶令，亦复近市师韩康。","结髪少来遭物役，不在功名在刀笔。","不如一觉获安眠，收拾散亡归此室。"],"title":"戏题姚美叔睡轩"}
