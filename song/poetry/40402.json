{"author":"陆游","id":40402,"strains":["仄平平仄仄平平，仄仄平平仄仄平。","仄仄平平平仄仄，仄平平仄仄平平。","平平仄仄平平仄，仄仄平平仄仄平。","平仄平平平仄仄，仄平仄仄仄平平。"],"paragraphs":["石榴萱草并成空，又见墙阴苋叶红。","茶酽颇妨千里梦，簟凉初怯五更风。","新瓜落刃冰盘里，晚燕添巢画阁中。","身健流年俱可乐，故人自欠一尊同。"],"title":"秋近"}
