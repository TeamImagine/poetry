{"author":"程俱","id":235310,"strains":["仄仄仄仄仄，平平仄平平。","平平仄平仄，仄仄仄仄○。","平○○平平，仄仄仄仄平。","平平仄仄仄，仄仄平平平。","仄平仄平平，仄仄仄仄平。","仄平平平仄，○仄仄仄平。","○仄仄○平，平平仄平平。","○平仄仄仄，仄仄平平平。","仄仄平平平，平平仄平平。","平平仄仄仄，仄仄○仄平。","仄平○平平，仄仄平平平。","平平仄平仄，仄仄仄仄平。"],"paragraphs":["火壮亦已老，朝昏发微凉。","高梧逼秋枕，晓梦不得长。","区中了无营，起卧在一床。","时时忽忘我，径至无何乡。","是身亦何为，万化讵未央。","朅来兰陵市，三见草木黄。","颇欲索其身，穷年就庚桑。","临渊故有羡，说食谁能尝。","尚有平生怀，嵚崎类痴狂。","佳时坐自失，恐复堕渺茫。","有生浪营营，有志终遑遑。","胡为自前却，坐待两鬓霜。"],"title":"秋日市区作"}
