{"author":"苏辙","id":198196,"strains":["仄仄平仄平平○，仄平仄仄○○平。","○平平仄平仄仄，平平仄仄平平平。","平平仄仄平仄仄，仄仄仄仄平平平。","平○平仄平仄仄，仄○平仄平平平。","仄平仄仄仄平仄，仄仄仄仄平仄平。","平平仄仄仄平仄，仄仄仄仄○平○。","仄平仄仄仄平仄，仄平仄平平仄平。","平平仄仄仄平仄，仄仄仄仄○平平。","平平仄仄仄平仄，仄仄平仄平平平。","平平仄仄○平仄，仄仄仄仄平平○。","平平仄平仄平仄，仄平○仄平平平。","仄平仄仄仄仄仄，仄仄平仄平○平。"],"paragraphs":["虏帐冬住沙陀中，索羊织苇称行宫。","从官星散依冢阜，毡庐窟室欺霜风。","舂粱煮雪安得饱，击兔射鹿夸强雄。","朝廷经略穷海宇，岁遗缯絮消顽凶。","我来致命适寒苦，积雪向日坚不融。","联翩岁旦有来使，屈指已复过奚封。","礼成即日卷庐帐，钓鱼射鹅沧海东。","秋山既罢复来此，往返岁岁如旋蓬。","弯弓射猎本天性，拱手朝会愁心胸。","甘心五饵堕吾术，势类畜鸟游樊笼。","祥符圣人会天意，至今燕赵常耕农。","尔曹饮食自谓得，岂识图霸先和戎。"],"title":"奉使契丹二十八首 虏帐"}
