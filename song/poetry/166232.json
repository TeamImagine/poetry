{"author":"陆文圭","id":166232,"strains":["仄平仄仄仄平平，仄仄平平仄仄平。","仄仄仄平平仄仄，平平仄仄仄平平。","平平仄仄平平仄，仄仄平平仄仄平。","平仄仄平平仄仄，仄平仄仄仄平平。"],"paragraphs":["与君丱角志相期，岁晏行藏各有违。","老树晚花空自媚，秋林病叶更先稀。","时情淡薄元无味，世路艰危总是机。","门外北风吹自冽，旅人琐琐欲安归。"],"title":"送李义夫出游二首  其一"}
