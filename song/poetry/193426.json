{"author":"苏轼","id":193426,"strains":["仄仄仄平仄，平平仄仄平。","仄平平仄仄，平○仄平平。","仄仄平平仄，平平仄仄平。","○平○仄○，仄仄仄平平。","○仄平平仄，平○仄仄平。","平平仄仄仄，仄仄仄平平。","仄仄平平仄，平○仄仄平。","○平○仄仄，平仄仄○平。","仄仄平平仄，平平仄仄平。","平平平○仄，仄仄仄平平。","仄仄平平仄，○平仄仄平。","平平仄○仄，平平仄平平。"],"paragraphs":["一径绕山翠，萦纡去似蛇。","忽惊溪水急，争看洞门呀。","滑磴攀秋蔓，飞桥踏古槎。","三扉迎北吹，一穴向西斜。","叹息烟云老，追思岁月遐。","唐人昔未到，古俗此为家。","洞暖无风雪，山深富鹿豭。","相逢衣尽草，环坐髻应髽。","灶突依巌黑，樽罍就石漥。","洪荒无传记，想像在羲娲。","此事今安有，遗踪我独嗟。","山翁劝留句，强为写槎牙。"],"title":"游洞之日有亭吏乞诗既为留三绝句于洞之石壁明日至峡州吏又至意若未足乃复以此诗授之"}
