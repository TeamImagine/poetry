{"author":"陆游","id":38596,"strains":["仄仄平平平仄平，平平仄仄仄平平。","仄平平仄仄平仄，仄仄仄平平仄平。","仄仄仄平平仄仄，平平仄仄仄平平。","平平仄仄平平仄，仄仄平平仄仄平。"],"paragraphs":["袖手东窗初日明，残编未负老书生。","不胜多病畏寒雨，正得一霜方快晴。","客户饷羹提赤鲤，邻家借碓𢭏新秔。","柴荆莫怪无车马，恰要无人识姓名。"],"title":"初晴"}
