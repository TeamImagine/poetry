{"author":"韩维","id":168048,"strains":["仄仄仄平平仄仄，仄平平仄仄平平。","平平平仄平平仄，仄仄平平仄仄平。","平仄仄平平仄仄，仄平平仄仄平平。","平平仄仄平平仄，仄仄平平仄仄平。"],"paragraphs":["揽辔宿心终不效，坠车余骨老犹全。","居仁由义吾之素，处顺安时理则然。","名教地中真有乐，色声头上岂非禅。","樽前醉客应相笑，一曲悲歌几处缘。"],"title":"依前韵和朱朝奉  其二"}
