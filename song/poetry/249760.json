{"author":"郭印","id":249760,"strains":["仄平仄仄仄平○，平仄仄仄平平平。","仄仄平平仄仄仄，仄平仄仄平平平。","平平仄仄平仄仄，仄仄平仄仄平○。","○仄仄平仄仄平，平平○仄仄平平。","仄仄平平仄仄仄，仄平平平平仄平。","○平仄仄仄平仄，仄仄平平仄仄平。","平平仄仄仄仄仄，平平仄仄平平平。","仄平仄仄平平仄，仄仄仄仄平平平。","仄平平平○仄仄，仄平平仄○平平。","仄○仄仄仄○仄，仄仄仄仄平平平。","仄平○平仄仄仄，平平○仄仄平平。","仄平仄仄平仄仄，仄仄仄仄平平平。"],"paragraphs":["圣经杲杲日翔空，元与后学开愚蒙。","著述成书不得已，令人诵习知吾宗。","辞文旨远非外至，一一流出自胸中。","如木有根水有源，敷荣浸渍乃无穷。","此道含灵悉具足，圣人庸人心本同。","如何异见立仁智，百辙千歧碍不同。","寻枝逐派遂忘返，痴儿失路迷西东。","岂无达者为拈出，抉剔众瞽刳群聋。","史侯名堂深意在，眼悬明镜磨青铜。","欲将妙义示当世，岂独用训垂髫童。","我初闻之喜击节，心心相照密冲融。","作诗粉饰虽赘语，要令万古还淳风。"],"title":"题史元量芳润堂"}
