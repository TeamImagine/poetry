{"author":"彭汝砺","id":201790,"strains":["平平平仄仄平平，仄仄平平仄仄平。","仄仄仄平平仄仄，平平平仄仄平平。","仄平仄仄仄仄仄，仄仄仄平仄仄平。","仄仄平平平仄仄，仄平平仄仄平平。"],"paragraphs":["归期元约是花时，曲指花时定可归。","日暖拥云迎马首，天寒飘雪点人衣。","老胡泪落不忍别，野鹊性灵相近飞。","到得归时春更晚，故园桃李正芳菲。"],"title":"归期"}
