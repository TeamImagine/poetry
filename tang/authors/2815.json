{"name":"王棨","id":2815,"desc":"王棨字辅之，福唐人。咸通三年郑侍郎从谠下进士及第，试《倒载干戈赋》、《天骥呈材诗》，词尚清婉，托意奇巧。李公骘时擅重名，自内翰林出为江西观察使，辟为团练判官。未几，除太常博士，入省为水部郎中。乡人李颜，累举进士，郁有声芳，赠诗云：“蓬瀛上客颜如玉，手探月窟如夜烛。笑顾姮娥玉兔言，谓折一枝情未足。”辅之十九年内连三捷，其于盛美，盖七闽之罕有也。黄巢义师入京，棨于乱离之中，不知所之，或云归终乡里。诗二十一首。（小传据《麟角集》唐乡贡进士黄璞所撰《王郎中传》删节而成。《全唐诗》无王棨诗）"}
