{"author":"韩琦","id":101188,"strains":["平仄平平仄仄平，仄平仄仄仄平平。","平平仄仄平平仄，仄仄平平仄仄平。","仄仄仄平平仄仄，仄平仄仄仄平平。","平平仄仄平平仄，仄平平平仄仄平。"],"paragraphs":["曾拓名园壮邺中，本思行乐兴民同。","人安日见嬉游盛，岁久谁知治葺功。","几席病春台榭雨，一轩忘暑芰荷风。","三来欲伴群心适，勉强樽前作醉公。"],"title":"癸丑再题康乐园"}
