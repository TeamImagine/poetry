{"author":"曾巩","id":174051,"strains":["仄平平仄仄平平，仄仄平平仄仄平。","仄仄平平平仄仄，仄平平仄仄平平。","仄平仄仄平平仄，平仄平平仄仄平。","仄平平平平仄仄，仄平平仄仄平平。"],"paragraphs":["琐闱延阁腹心臣，籍甚声华动缙绅。","药石言行天下雨，袴襦恩达国中春。","召南去后余思在，纶氏归来壮志新。","莫为流年嗟白发，济时须仗老成人。"],"title":"酬吴仲庶龙图暮春感怀"}
