{"author":"黄庭坚","id":208008,"strains":["平平平仄仄平仄，仄仄平平仄平仄。","仄仄仄平○仄平，仄仄平平仄平仄。","仄平平平○仄仄，仄仄平平○仄仄。","仄仄平平仄仄平，仄○平平仄平仄。","平平平○仄仄仄，平平仄仄平平仄。","仄平平平仄平仄，平仄平仄仄平仄。","平○平仄仄平仄，仄仄平平○仄仄。","仄仄○平平仄平，仄平仄仄平平仄。","仄○仄仄平平仄，仄仄平平仄平仄。","平○仄仄平○平，仄仄○平平仄仄。","○○平○○平仄，平仄仄平平仄仄。","仄平平仄仄仄平，仄仄平平仄○仄。"],"paragraphs":["刘侯才勇世无敌，爱画工夫亦成癖。","弄笔扫成苍角鹰，杀气棱棱动秋色。","爪拳金钩觜屈铁，万里风云藏劲翮。","兀立槎枒不畏人，眼看青冥有余力。","霜飞晴空塞草白，云垂四野阴山黑。","此时轩然盍飞去，何乃巑屼立西壁。","祗应真骨下人世，不谓雄姿留粉墨。","造次更无高鸟喧，等闲亦恐狐狸吓。","旁观未必穷神妙，乃是天机贯胸臆。","瞻相突兀摩空材，想见其人英武格。","传闻挥毫颇容易，持以与人无甚惜。","物逢真赏世所珍，此画他年恐难得。"],"title":"观刘永年团练画角鹰"}
