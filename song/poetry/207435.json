{"author":"黄庭坚","id":207435,"strains":["○仄仄，平平○仄平，仄仄平○平。","○仄仄○○平仄，仄仄平平平○平。","平平平仄平○仄，仄仄仄平平仄仄。","仄平仄平○○平，○平平平仄仄平。","○平○仄○○仄，○仄平平仄仄平。","仄仄仄平○仄仄，仄仄？平仄平平。","仄平仄仄平平仄，平平仄仄仄平平。","平平仄平平仄仄，仄仄○仄○仄平。","仄仄仄，平○平。","仄仄平仄平平平，仄仄仄仄仄平平。","○平○○仄平○，○平仄仄平仄平。","仄平仄平仄○○，平平仄平○仄平。","仄平仄仄仄平平，仄平仄○平仄平。","仄平○平仄平○，平○仄仄○仄平。","平平平平平○仄，仄○仄仄仄平平。","仄平仄仄○仄○，○仄平平仄仄平。"],"paragraphs":["正月尾，垂云如覆盂，雁作斜行书。","三十六陂浸烟水，想对西江彭蠡湖。","人言春色浓如酒，不见插秧吴女手。","冷卿小坞颇藏春，张侯官居柳对门。","当风横笛留三弄，烧烛围棋覆九军。","尽是向来行乐事，每见琵琶忆朝云。","只今不举蛾眉酒，红牙捍拨网蛛尘。","曹侯束书丞太仆，试说相马犹可人。","照夜白，真乘黄。","万马同秣随低昂，一矢射落皂雕双。","张侯犹思在戎行，横山虎北开汉疆。","冷卿智多发苍浪，牛刀发硎思一邦。","政成十缀舞红妆，两侯不如曹子方。","朵颐论诗猬毛张，龟藏六用中有光。","何时端能俱过我，扫除北寺读书堂。","菊苗煮餠深注汤，更碾盘龙不入香。"],"title":"和曹子方杂言"}
