{"author":"刘敞","id":174802,"strains":["仄仄仄仄平，平仄仄仄平。","平平仄○仄，仄仄仄○○。","平仄仄平仄，平仄平平平。","○仄仄仄平，仄仄○仄○。","平平仄仄仄，仄仄平仄平。","仄仄平仄平，仄○仄平平。","仄平仄平仄，平仄平平平。","仄仄仄仄平，仄平平仄平。","仄仄平仄仄，仄平仄○平。","平仄仄仄仄，仄平仄仄平。"],"paragraphs":["往卜颍上居，徒爱颍上人。","巢由节并世，管鲍必相亲。","而我与夫子，阡陌东西邻。","正可白首游，岂计中道分。","人生莫自必，一别俄六春。","入践西掖垣，出乘两朱轮。","佐时乏明略，来往徒纷纷。","上愧洗耳翁，下惭图霸臣。","念欲投劾去，结茅复从君。","摅我宿昔意，寄声谢水滨。"],"title":"寄深甫"}
