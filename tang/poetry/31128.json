{"author":"郑损","id":31128,"strains":["平平仄仄平平仄，平仄平平仄仄平。","平仄平平平仄仄，仄平仄仄仄平平。","平平平仄平平仄，仄仄平平仄仄平。","仄仄仄平平仄仄，仄平平仄仄平平。"],"paragraphs":["流杯处处称佳致，何似斯亭出自然。","山溜穿云来几里，石盘和藓凿何年。","声交鸣玉歌沈板，色幌寒金酒满船。","莫怪坐中难得醉，醒人心骨有潺湲。"],"title":"泛香亭"}
