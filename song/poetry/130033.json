{"author":"李昴英","id":130033,"strains":["仄仄平平仄仄平，仄平仄仄仄平平。","仄平仄仄平平仄，平仄平平仄仄平。","仄仄平平平仄仄，平平仄仄仄平平。","仄平仄仄平平仄，仄仄平平仄仄平。"],"paragraphs":["与可人游五四并，快风吹面洗炎蒸。","鹿巡夹道千章木，猿挂垂崖百尺藤。","石室横琴清振玉，壶瓢酌水冷调冰。","瀑帘雨后笼山阔，不许尘埃俗耳听。"],"title":"蒲涧滴水岩观瀑"}
