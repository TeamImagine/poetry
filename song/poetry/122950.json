{"author":"徐元杰","id":122950,"strains":["平平仄仄仄平平，仄仄平平仄仄平。","仄仄平平平仄仄，平平平仄仄平平。","仄平平仄平平仄，平仄仄平平仄平。","平仄仄平平仄仄，平平仄仄仄平平。"],"paragraphs":["荒居雨醒已昏黄，败壁张灯四散光。","相待村炊同坐久，更陪幽梦入更长。","屋头鸡唱惊孤枕，门外马嘶催晓装。","僮仆告行吾亦去，空房留尔重凄凉。"],"title":"旅舍灯"}
