{"author":"周密","id":153991,"strains":["平平仄平平，平仄平仄仄。","平平仄平平，仄仄平仄仄。","平平仄平仄，仄仄○仄仄。","仄仄平平平，仄仄仄平仄。","平○仄平仄，仄仄平仄仄。","○仄平仄平，仄平平仄仄。","平平○平仄，平仄○平仄。","仄仄仄平平，仄仄平仄仄。","仄仄仄仄平，○仄平仄仄。","仄○平○○，仄仄仄仄仄。","平平仄平仄，平仄平平仄。","平平仄仄仄，○仄平仄仄。","仄平平平平，平仄平仄仄。","仄仄仄仄仄，仄仄平仄○。","仄仄平仄平，仄仄平仄仄。","平平仄平仄，仄仄仄仄仄。","仄平仄平仄，平○仄仄仄。","平平仄平仄，仄仄平平仄。","平平仄○仄，仄仄平仄○。","仄平仄平仄，平平仄平仄。","仄仄平○○，仄仄平仄仄。","平仄平平平，○仄○仄仄。"],"paragraphs":["西风入东篱，花事殊草草。","幽葩发孤丛，未觉芳意少。","谁云九秋冷，孰谓三径小。","粲粲黄金英，采采不盈抱。","幽深秀霜杰，不许蜂蝶到。","正色知者谁，尚䌹无外襮。","寒香正宜晚，何事叹秋杪。","不逐雨余荒，但觉霜后好。","一见爽入脾，三嗅清彻脑。","细参花中禅，可以入道奥。","人生百年内，能几花前笑。","昌黎似未悟，颇恨生不早。","岂无春风妍，羞与红紫校。","万物各有待，此理须自了。","不作时世妆，不顾流俗诮。","居然处于独，耿介类有道。","信乎抱修洁，终胜自炫耀。","虽云得时晚，未肯随秋老。","呼童谨培溉，勿使蓬藋挠。","泛之亦堪醉，餐之亦堪饱。","莫赋湘累吟，泽畔颜色槁。","持似斜川翁，闻此当绝倒。"],"title":"赋菊次吴竹窗韵"}
