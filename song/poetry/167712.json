{"author":"陈舜道","id":167712,"strains":["平平平仄仄平平，平仄平平仄仄平。","平仄平平平仄仄，仄平平仄仄平平。","仄平仄仄平平仄，平仄平平仄仄平。","仄仄平平平仄仄，平平平仄仄平平。"],"paragraphs":["春来非是爱吟诗，诗是田园漫兴时。","无事花边翻兔册，有时桑下课牛医。","乍随父老看秧去，还共儿童鬬草嬉。","偶物兴怀浑不奈，春来非是爱吟诗。"],"title":"春日田园杂兴十首  其一"}
