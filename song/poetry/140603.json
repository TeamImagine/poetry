{"author":"姚勉","id":140603,"strains":["仄仄平平仄仄平，仄平仄仄仄平平。","平平仄仄平平仄，仄仄平平仄仄平。","平仄仄平平仄仄，平平平仄仄平平。","平平仄仄平平仄，仄仄平平仄仄平。"],"paragraphs":["一别西湖又见春，梦魂长是绕湖滨。","为烦竹阁揩题墨，更向梅花道故人。","槐市旧游休复问，龙门佳客尚能新。","明年傥共昕庭对，愿过当时蔡与陈。"],"title":"送同窗赵章甫上舍入京  其二"}
