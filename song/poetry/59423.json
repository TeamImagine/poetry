{"author":"陈造","id":59423,"strains":["仄仄平平仄仄平，仄平仄仄仄平平。","平平仄仄平平仄，仄仄平平仄仄平。","仄仄仄平平仄仄，平平平仄仄平平。","仄平仄仄平平仄，仄仄平平仄仄平。"],"paragraphs":["犯雪回帆岁遽残，自怜雨涩更风悭。","从游已落邹枚后，著语渠能季孟间。","梦逐蜚仙凌色界，谁因逋客护云关。","独思快目毗陵晓，玉衬金波妥锡山。"],"title":"次韵袁宪雪二首  其一"}
