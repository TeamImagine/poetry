{"author":"罗隐","id":30993,"strains":["仄仄平平仄，平平仄仄平。","仄平平○仄，平○仄平平。","仄仄平平仄，平平仄○平。","仄平平○仄，平仄仄平平。","仄仄○○仄，平平仄仄○。","仄平平仄仄，平仄仄平平。","仄仄平平仄，○○仄仄平。","仄平平仄仄，仄仄仄平平。","仄○平平仄，平平仄○平。","仄平○仄仄，仄仄仄平平。","仄仄平平仄，○○仄仄平。","仄平平仄仄，仄仄仄平平。","仄仄○平仄，平平仄仄平。","仄平平仄仄，仄仄仄○平。","仄仄平平仄，平平平仄平。","○平平仄仄，仄仄仄平平。","平仄○平仄，平平仄仄○。","平○仄平仄，仄仄仄平平。","仄仄○平仄，○平○仄平。","○平仄平仄，平仄仄平平。"],"paragraphs":["汉代簪缨盛，梁园雉堞雄。","物情须重德，时论在明公。","族大逾开魏，高神本降嵩。","世家惟蹇谔，官业即清通。","翰苑论思外，纶闱啸傲中。","健豪惊彩凤，高步出冥鸿。","履历虽吾道，行藏必圣聪。","绛霄无系滞，浙水忽西东。","庾监高楼月，袁郎满扇风。","四年将故事，两地有全功。","去去才须展，行行道益隆。","避权辞宪署，仗节出南宫。","雁影相承接，龙图共始终。","自然须作砺，不必恨临戎。","幕下莲花盛，竿头{犭单}佩红。","骑儿逢郭伋，战士得文翁。","人地应无比，箪瓢奈屡空。","因思一枝桂，已作断根蓬。","往事应归捷，劳歌且责躬。","殷勤信陵馆，今日自途穷。"],"title":"投宣武郑尚书二十韵"}
