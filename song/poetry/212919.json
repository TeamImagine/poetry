{"author":"贺铸","id":212919,"strains":["仄仄仄平平，仄平平仄仄。","仄仄仄平平，平平○仄仄。","○○平仄仄，仄仄○平仄。","仄仄？平○，仄平平仄仄。","平○平仄仄，仄仄○平仄。","仄仄仄平平，平平平仄仄。","仄平仄平仄，仄仄○平仄。","仄○仄平○，仄平平仄仄。","平平仄仄仄，平仄平平仄。","仄仄仄平平，平平仄平仄。","平平○仄仄，平仄仄平仄。","仄仄仄平平，平平仄平仄。","○平平仄仄，仄仄○平仄。","仄仄仄仄○，平平仄平仄。","仄平仄仄仄，平仄平○仄。","仄仄仄平○，平平仄平仄。","平平仄平仄，仄仄仄平仄。","平仄仄平平，仄平平仄仄。","平平仄○仄，仄仄○平仄。","仄○仄○平，仄平平仄仄。"],"paragraphs":["魏武昔恢图，北平谭尚孽。","卜邺筑新都，非徒三狡穴。","将行迁鼎志，遽有分香诀。","落日穗帷空，奠终歌舞阕。","旋闻瀍洛上，载起苍龙阙。","四叶不归东，苔花驰道绝。","食槽谶终验，挂饭期先决。","扰攘百年间，覆车寻此辙。","山川气象变，朝市繁华歇。","白露复青芜，茫茫换时节。","阴风吹葛屦，燐火走兵血。","木叶下西陵，寒虫助骚屑。","当时陪葬骨，马鬣犹环列。","隧碣仆纵横，镌文久残缺。","帛砧与柱础，螭首随分裂。","指此一抔间，贤愚两何别。","悠悠凤漳水，寂寂雀台月。","千古配英魂，未随埃烬灭。","田皋访遗老，谓有兴亡说。","但听黍离篇，叱牛耕不辍。"],"title":"故邺"}
