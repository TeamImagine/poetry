{"author":"周紫芝","id":241820,"strains":["仄仄平平仄平仄，平仄平平仄平仄。","平平仄仄平仄○，平仄平平仄平○。","仄平平仄仄仄平，仄仄仄○平仄仄。","仄平仄仄仄○平，○仄平平仄平仄。"],"paragraphs":["我昔西来野梅发，今岁梅花似前腊。","流年别我谁肯留，衰鬓羞花不成折。","昔非今是未必然，尺短寸长何足说。","到家浄洗客衣尘，犹有匡庐半山雪。"],"title":"瑞昌道中梅"}
