{"author":"李颀","id":53975,"strains":["仄平仄平仄仄仄，仄仄平平仄仄仄。","平○仄仄仄仄平，平仄仄平仄平仄。","仄平仄平仄仄仄，○平仄仄平○仄。","仄仄仄平平仄平，平平仄仄平仄仄。","平仄平平仄仄平，仄平仄仄平平平。","○平仄仄平○仄，仄仄仄平平仄平。","平仄○平平仄仄，仄仄平平仄平仄。","仄平仄仄平平平，平仄平平仄平仄。","平平仄仄平仄平，仄平仄仄平仄平。","○平仄仄仄平仄，平仄○平平仄平。","仄○仄仄平平仄，平仄○○平○仄。","仄平平仄仄平平，仄仄平平仄平仄。"],"paragraphs":["小来好文耻学武，世上功名不解取。","虽沾寸禄已后时，徒欲出身事明主。","柏梁赋诗不及宴，长楸走马谁相数。","敛迹俛眉心自甘，高歌击节声半苦。","由是蹉跎一老夫，养鸡牧豕东城隅。","空歌汉代萧相国，肯事霍家冯子都。","徒尔当年声籍籍，滥作词林两京客。","故人斗酒安陵桥，黄鸟春风洛阳陌。","吾家令弟才不羁，五言破的人共推。","兴来逸气若涛涌，千里长江归海时。","别离短景何萧索，佳句相思能间作。","举头遥望鲁阳山，木叶纷纷向人落。"],"title":"放歌行荅从弟墨卿"}
