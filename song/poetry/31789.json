{"author":"姜特立","id":31789,"strains":["仄平仄仄仄平平，仄仄平平仄仄平。","仄仄平平平仄仄，平平平仄仄平平。","仄平仄仄平平仄，仄仄平平仄仄平。","平仄仄平平仄仄，仄平仄仄仄平平。"],"paragraphs":["黑风吹雨乱云奔，一舸浮家过别邨。","便有新凉生竹树，更添清兴集槃樽。","打篷点点催诗思，著面萧萧冷醉魂。","来日小溪山水活，一波尽是使君恩。"],"title":"归山间舟中寄黄正言"}
