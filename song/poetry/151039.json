{"author":"杨公远","id":151039,"strains":["仄平平仄仄平平，仄仄平平仄仄平。","仄仄平平平仄仄，平平平仄仄平平。","平平仄仄平平仄，平仄平平仄仄平。","仄仄平平平仄仄，仄平仄仄仄平平。"],"paragraphs":["沛然倾霔战骄阳，飒飒风来作晚凉。","吹散浮云澄玉宇，敲残枯叶堕银床。","韩檠擢用因书荐，班扇投闲被雨妨。","自此吟情辜不得，一秋景物要平章。"],"title":"雨后  其二"}
