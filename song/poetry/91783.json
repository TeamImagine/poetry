{"author":"释居简","id":91783,"strains":["平仄平平仄仄平，仄平仄仄平平平。","仄平平仄平平仄，仄仄平平仄仄平。","仄仄平平平仄仄，平平仄仄仄平平。","仄平仄仄平平仄，仄仄平平仄仄平。"],"paragraphs":["经术修明可保邦，凛然冠佩陈堂堂。","竞传溪上诸贤聚，渐得门前一水香。","疏剪新篁看抱节，诛锄恶草戒侵墙。","美轮美奂从人颂，潜德虽幽愈耿光。"],"title":"次韵郡博士贺龟山祠新成  其一"}
