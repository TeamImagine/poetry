{"author":"何文季","id":130919,"strains":["平平仄仄仄平平，平仄平平平仄平。","平仄平平平仄仄，平平仄仄仄平平。","平平平仄平平仄，仄仄平仄仄仄平。","仄仄平平平仄仄，平平仄仄仄平平。"],"paragraphs":["衣冠不忍坠家声，风雨潇潇鸡自鸣。","身似孤蓬随地转，家无长物带书行。","荒凉松竹乡心外，淡薄虀盐世味轻。","幸有田畴堪料理，何如买犊且归耕。"],"title":"寄怀"}
