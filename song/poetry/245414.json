{"author":"张纲","id":245414,"strains":["仄仄平平仄仄平，仄平平仄仄平平。","仄平平仄平平仄，平仄平平仄仄平。","仄仄仄平平仄仄，仄平平仄仄平平。","仄平平仄平平仄，仄仄平平仄仄平。"],"paragraphs":["乞得清朝一病身，杖藜归去老山村。","室庐旋筑新椽就，松菊犹寻旧径存。","渐喜有缘穷野兴，只惭无路报君恩。","百年来日知余几，且把生涯付一樽。"],"title":"休官"}
