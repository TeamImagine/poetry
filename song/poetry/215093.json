{"author":"杨时","id":215093,"strains":["仄仄平平平，仄仄平仄平。","平仄仄平仄，仄仄平仄平。","○平平仄○，仄仄仄仄○。","平平仄平仄，平仄仄仄平。","仄○仄○仄，仄仄仄仄平。","仄平仄○平，仄仄仄仄平。","平平仄平○，仄仄仄仄平。","仄○仄仄平，仄仄平○平。","平平仄平仄，仄仄仄仄平。","平○仄平○，仄仄○平平。"],"paragraphs":["𫛣彼晨风飞，日暮归郁林。","游子尚何得，但寄千里心。","庭闱斑白亲，忆念我亦深。","云何彼无耗，徒役梦寐寻。","有如在空谷，岁久想足音。","竹篇一行书，贵可抵万金。","踟蹰步前庭，复坐口欲喑。","泪堕不自知，便觉盈衣襟。","人生本无待，岂受外物侵。","归当卧牛衣，竹箨横荆簪。"],"title":"久不得家书"}
