{"author":"洪咨夔","id":99337,"strains":["平平仄仄平仄仄，○仄平平仄平仄。","仄平仄仄仄平平，仄仄平平○平仄。","仄平仄仄○仄仄，平仄仄○平仄仄。","平平仄仄平仄平，仄仄平平仄平仄。"],"paragraphs":["春秋陨石于宋五，分作金焦与星渚。","大圆镜里八窗开，面面鱼龙听人语。","瀑垂一线吹不动，山拥万骑明可数。","嗟哉蓄眼无此奇，欲倒银河卷归去。"],"title":"落星寺"}
