{"author":"杨亿","id":210526,"strains":["平仄○○仄仄平，○平仄仄仄平平。","平平仄仄平平仄，仄仄平平仄仄平。","仄仄平平平仄仄，平平仄仄仄平平。","仄○平仄○平仄，○仄平平仄仄平。","仄仄平平○仄仄，平○○仄仄平平。","平平仄仄○平仄，平仄○平仄仄平。","仄仄平平仄平仄，平平平仄仄平平。","仄平平仄○平仄，平仄平平仄仄平。","平仄仄○平仄仄，平平仄仄仄平平。","平平仄仄平平仄，平仄平○仄仄仄。"],"paragraphs":["褒博衣冠汉大儒，三千奏牍到宸居。","郎官起草归华省，女史焚香伴直庐。","出守新恩龟顾印，趋朝旧路雉随车。","便分符竹从鸾掖，应有壶浆待隼旟。","赐对移时亲斧扆，随行兼两载图书。","淮南落木摇鞭里，湓浦分风挂席初。","郡阁平窥汉阳树，盘飧频荐武昌鱼。","聚徒南郡传经盛，携妓东山退食余。","天阙九重悬梦想，江关百战见坵墟。","清曹祖德诗人后，时寄新吟一起予。"],"title":"水部何郎中知鄂州"}
