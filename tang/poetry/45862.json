{"author":"王维","id":45862,"strains":["仄仄平仄仄，平平仄平平。","仄仄平平仄，仄仄仄仄平。","仄仄平平仄，仄平平仄平。","平平仄平仄，平仄○平○。","仄仄○○仄，平平仄仄平。","○○平仄仄，仄仄仄平平。","仄仄仄○仄，平平○仄平。","平平仄仄仄，仄仄平平平。"],"paragraphs":["圣代无隐者，英灵尽来归。","遂令东山客，不得顾采薇。","既至君门远，孰云吾道非。","江淮度寒食，京洛缝春衣。","置酒临长道，同心与我违。","行当浮桂櫂，未几拂荆扉。","远树带行客，孤村当落晖。","吾谋适不用，勿谓知音稀。"],"title":"送綦毋潜落第还乡"}
