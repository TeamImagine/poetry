{"author":"王安石","id":179788,"strains":["平平平，仄仄仄仄仄仄平。","仄○平仄仄仄仄，平平仄平平仄仄。","仄平平平仄平○，平仄○平仄平仄。","平平仄仄仄平仄，仄仄平平○平仄。","仄○仄仄仄仄仄，平平仄仄○○仄。","平平仄平仄仄仄，仄仄仄仄平仄仄。","仄平仄仄平平平，平仄○○仄仄平。","○○平平○仄仄，平平平仄仄平平。"],"paragraphs":["歌元丰，十日五日一雨风。","麦行千里不见土，连山没云皆种黍。","水秧绵绵复多稌，龙骨长干挂梁梠。","鲥鱼出网蔽洲渚，荻笋肥甘胜牛乳。","百钱可得酒斗许，虽非社日长闻鼓。","吴儿蹋歌女起舞，但道快乐无所苦。","老翁堑水西南流，杨柳中间杙小舟。","乘兴欹眠过白下，逢人欢笑得无愁。"],"title":"后元丰行"}
