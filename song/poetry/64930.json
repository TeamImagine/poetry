{"author":"章甫","id":64930,"strains":["仄仄平平仄仄平，仄平平仄仄平平。","仄平仄仄平平仄，平仄平平仄仄平。","仄仄平平平仄仄，平平平仄仄平平。","平仄平仄平平仄，仄仄平平仄仄平。"],"paragraphs":["九载光阴俯仰间，百年人世几悲懽。","竹楼梦断伤春晚，云壑书来喜岁寒。","别久更怜诗笔健，愁多须放酒杯宽。","相望江北江南路，柳絮随风又作团。"],"title":"和周师禹所寄"}
