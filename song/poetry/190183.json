{"author":"韦骧","id":190183,"strains":["仄平仄仄平○仄，平仄平平仄平仄。","○平○仄仄仄平，仄仄平平仄平仄。","仄平○仄仄平平，仄○平○平？仄。","平平○仄平仄平，仄仄平平平仄仄。","仄○平仄仄平仄，仄仄平平○仄仄。","平平仄仄仄平平，仄仄平平仄○仄。","平平仄仄仄○平，仄仄平平平仄仄。","平平仄仄平平平，平仄平平仄平仄。","仄平仄平○仄仄，平仄平平仄平仄。","仄仄○平仄平仄，仄平平仄○平仄。","平平仄仄仄仄平，仄仄平平平仄仄。","仄平平仄平仄○，平仄○平平仄仄。"],"paragraphs":["浙湍浩溔连溟渤，宵昼潮头卷沙出。","中秋三日日欲西，一岁之潮盛今日。","雪山横亘截江来，巨浪翻空生倏忽。","吴儿当此夸善泅，执炬扬旗徐出没。","旁观奚止动精爽，壮士为之犹股栗。","由来习俗竞兹辰，士女欣然勇相率。","纷纷毕集遶长堤，翠盖成阴何栉密。","邦侯乐众为开筵，歌管凌虚遏云物。","玉堂钜公临右席，宾主交辉映簪绂。","注目应同济川念，赏心仍寓和民术。","区区下客久不逢，二纪光阴容易失。","幸陪高会还旧观，聊解叹嗟挥老笔。"],"title":"八月十八日观潮"}
