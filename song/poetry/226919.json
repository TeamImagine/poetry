{"author":"赵鼎臣","id":226919,"strains":["平平仄仄仄平平，仄仄平平仄仄平。","仄仄平平平仄仄，仄平平仄仄平平。","仄平平仄平平仄，平仄平平仄仄平。","仄仄平平仄平仄，仄平平仄仄平平。"],"paragraphs":["冬来玉烛更调匀，傍岁先教雪报春。","色借楼台呈气象，力欺狐兔失精神。","故应桃李知阴德，聊许冰霜作后尘。","不用渔蓑苦图画，使君诗句自清新。"],"title":"再和二首  其二"}
