{"author":"郑谷","id":31765,"strains":["仄平平仄仄平平，平仄平平仄仄平。","平仄仄平平仄仄，平平仄仄仄平平。","仄平仄仄平平仄，仄平平平仄仄平。","平仄仄平平仄仄，仄平平仄仄平平。"],"paragraphs":["半年奔走颇惊魂，来谒行宫泪眼昏。","鸳鹭入朝同待漏，牛羊送日独归村。","灞陵散失诗千首，太华凄凉酒一樽。","兵革未休无异术，不知何以受君恩。"],"title":"奔问三峰寓止近墅"}
