{"author":"魏野","id":188425,"strains":["仄平仄仄仄平平，平仄平平仄仄平。","仄仄仄平平仄仄，平平仄仄仄平平。","平平仄仄平平仄，仄仄平平仄仄平。","平仄平平平仄仄，平平仄仄仄平平。"],"paragraphs":["谪监陕郡滞贤才，清雪忻将紫诏开。","缓步未亲龙扆去，回车愿拥隼舆来。","辞蒙得得过三径，送合迢迢到柏台。","秋霁山川行色好，乘骢策蹇恨难陪。"],"title":"送薛奎殿院赴阙"}
