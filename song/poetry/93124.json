{"author":"刘宰","id":93124,"strains":["仄平仄，平平平。","仄平仄，平平平，○○仄仄仄平平。","仄仄仄，○仄仄。","仄平○仄平，平仄仄平仄。","○平仄仄平，仄仄仄仄仄。","仄仄平仄仄，仄○仄平仄。","仄○仄仄○，仄仄仄仄仄。","○平仄仄○，仄仄仄仄平。","平平平平平，平仄仄平平。","平仄仄○平○仄，○○仄平平仄仄。","平仄仄仄平仄仄仄仄平，仄○仄仄平平仄，仄平平。"],"paragraphs":["草非草，真非真。","柳之骨，颜之筋，欧张瘦硬可通神。","众体备，兼众美。","莫臻兴嗣书，无首亦无尾。","当年好事人，各欲徇所嗜。","割截同至宝，得中固为喜。","莫将俗眼看，墨脱字已漫。","当年宝匣中，什袭几岁寒。","祇今烟云披，星斗尚阑干。","麟角凤觜毋轻弃，煎胶续弦端有冀。","君不见四窗宝此不宝他，固应落笔惊风雨，走龙蛇。"],"title":"跋赵宪唐率更千字文迹"}
