{"author":"方回","id":147614,"strains":["仄平仄仄仄，仄仄仄仄仄。","仄仄仄仄平，仄仄仄平○。","仄仄○平○，仄仄仄仄仄。","仄仄仄仄仄，仄仄仄○仄。","○仄平仄仄，平平仄仄仄。","平仄仄仄仄，平平仄○仄。","仄平仄仄平，平仄仄平仄。","仄仄仄平仄，仄仄仄平仄。","仄仄仄仄仄，仄仄仄平仄。","平○仄平平，仄仄仄○仄。","○仄仄仄平，平仄仄○平。","平仄平仄仄，仄仄仄平仄。","平平仄仄平，仄仄仄仄仄。","仄○平仄平，仄仄仄仄仄。","平平仄仄仄，仄平○仄仄。","？仄仄平仄，仄仄仄仄仄。","平平平仄仄，仄仄平仄仄。","仄仄平仄平，仄平仄平仄。"],"paragraphs":["转山五七里，涉磵十百所。","碎石铁蒺藜，锐石木龃龉。","岂但行人难，亦复念我马。","水涸尚自可，况乃值过雨。","正月春气动，江南异北土。","崖溜一已滴，奔湍怒如鼓。","缅怀十载前，荆蜀及湓渚。","大阃走铃檄，杂遝混民旅。","此驿既已废，十步九榛莽。","军行不赍粮，所至赖钞掳。","中产得几家，迁避入深坞。","穷户无一物，草棘障环堵。","前冈二客来，望我百步许。","意其为武夫，疾走蔽险阻。","人情既可见，避兵如避虎。","矧肯治私道，筑削费杵斧。","丛篁鸣野鸟，黯黯天欲雨。","老矣为此游，作诗记良苦。"],"title":"鄱阳分水岭"}
