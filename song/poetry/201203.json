{"author":"郑侠","id":201203,"strains":["仄仄平平平仄仄，仄平平仄仄平平。","平平仄仄平平仄，仄仄平平仄仄平。","仄仄仄平平仄仄，仄平平仄仄平平。","平平仄仄平平仄，仄仄平平仄仄平。"],"paragraphs":["衲帽麻衣君勿轻，有如华衮贵难名。","人须自力方能立，事若无诚断不成。","倚物蔓条终嫩脆，冒霜寒柏始坚贞。","男儿一副黄金骨，莫学伊阿浪死生。"],"title":"漫成"}
