{"author":"陈普","id":161538,"strains":["仄平仄仄仄平平，平仄平平仄仄平。","仄仄仄平平仄仄，平平仄仄仄平平。","平平平仄平平仄，平仄平平平仄平。","仄仄仄平平仄仄，平平平仄仄平平。"],"paragraphs":["不思粉黛学倾城，心对冰壶贮月明。","魏国节操成令女，湘江竹泪泣娥英。","床头明镜春容减，桑下黄金秋叶轻。","守静不因时物感，西风荒草自蛩声。"],"title":"烈女秋  其二"}
