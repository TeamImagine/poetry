{"author":"刘敞","id":174562,"strains":["平平仄仄仄，○仄仄平仄。","平仄平平平，仄平仄平仄。","仄平平仄仄，仄○平仄仄。","○仄仄仄○，仄平平平仄。","仄平平平仄，仄仄平仄仄。","仄○平仄仄，仄仄仄○仄。","平○仄平平，平仄仄平仄。","平仄平○○，平平仄平仄。","仄平平平平，平仄仄仄仄。","仄仄仄仄平，平平○仄仄。","平平平平平，仄仄仄○仄。","仄仄仄仄平，仄平平平仄。","仄○平仄仄，仄仄仄平仄。","仄仄仄平仄，仄仄平仄仄。","平平仄仄平，仄仄平平仄。","平仄仄仄平，平平仄平仄。","平○仄平平，仄仄平仄仄。","平平平平平，平仄○仄仄。"],"paragraphs":["西师又失律，将帅各颠覆。","流血丹川原，积尸委山谷。","咄嗟仁寿域，短夭生理促。","王命有不行，国威为之衄。","鄙夫无忧责，感慨祗恸哭。","况闻哀痛诏，辍食想颇牧。","朝廷足名卿，多垒各含辱。","谋议宜深长，疮痍待湔浴。","使乎非常任，天子意所属。","百万气未苏，吾民且局缩。","贤人勤功名，报国忍劳笃。","往者博望侯，昔时来君叔。","再三持汉节，白髪走川陆。","岂不久憔悴，事业光简牍。","关河据上游，郡国同心腹。","征膳向五年，强宗亦单独。","君乘赤轮车，一一询比屋。","唐虞升平风，惆怅难再沐。"],"title":"闻伯庸再安抚泾原"}
