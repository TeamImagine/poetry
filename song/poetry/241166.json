{"author":"周紫芝","id":241166,"strains":["仄仄○○平，仄仄平平平。","平平仄平仄，平○仄平平。","○仄○平平，平○平平平。","平平仄仄仄，仄仄平平平。","仄平仄平平，仄○平平○。","平平仄平平，平平仄平○。","仄仄仄仄仄，仄仄仄仄○。","仄仄平仄平，平仄仄仄平。","平平仄仄仄，平仄仄平平。","仄平平平○，仄仄○平平。","平平仄平平，仄仄○平平。","仄仄平仄仄，平平平仄平。"],"paragraphs":["夜梦乘轻舟，挂席浮天池。","天池亦何有，涛澜靡津涯。","中有三神山，楼观何巍巍。","晶荧白玉阙，彩错黄金旗。","紫皇遣天风，下吹仙人衣。","仙人不知名，人言是安期。","我欲就与语，弱水隔渺弥。","鼓枻方少前，风动辄去之。","仙人不得见，遥睇忍言归。","愿言哀劬劳，举手援尘姿。","探囊得灵丹，往往分刀圭。","使我生羽翼，桑榆增暮辉。"],"title":"古风二首  其一"}
