{"author":"廖行之","id":65383,"strains":["仄仄平平平仄仄，平平平仄平平仄。","仄平平平平仄平，平仄平平○○仄。","平平仄仄○平平，平仄平仄平○平。","平平仄仄平平仄，仄仄平仄仄平平。","平平仄平平平仄，平仄平平仄平仄。","平平仄仄仄平平，平仄平平仄平仄。"],"paragraphs":["午日晴明轩眼力，烟浮波面融融碧。","隔溪谁家鸡一声，人在丛篁更深寂。","纤鳞弄暖吹波微，饥雁为作低回飞。","渔翁可是生涯阔，放漾终日忘尘机。","心旌忽为家山起，遥忆潇湘鲙鲈尾。","谁能一席助清风，归去蒸江弄蒸水。"],"title":"再次前韵"}
