{"author":"彭汝砺","id":201601,"strains":["仄仄平平平仄平，平平仄仄平平平。","平平仄仄平平仄，仄仄平平平仄平。","平仄仄平仄仄仄，仄平仄仄仄平平。","仄平仄仄平平仄，仄仄仄平平仄平。"],"paragraphs":["行路萧条伤客心，黄云不动祇阴阴。","天寒独鹤飞平泽，日暮慈鸦归故林。","鳞翼不将一字至，雪霜莫怪二毛侵。","拥炉更饮锺陵酒，抱膝漫为梁甫吟。"],"title":"武冈驿"}
