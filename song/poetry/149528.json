{"author":"方回","id":149528,"strains":["仄仄仄仄仄，仄○仄仄平。","仄仄仄仄仄，仄平仄平平。","仄平平平仄，仄仄仄仄○。","仄仄平仄仄，平仄平仄平。","仄平仄仄仄，仄平平仄平。","平仄平○○，仄平平仄平。"],"paragraphs":["七十合致仕，已闲十六年。","不谓得此寿，念之岂非天。","固穷甘蔬饭，窒欲省药钱。","脱遇人负我，微愠遄释然。","岂无不朽句，作诗垂万篇。","人品虽中中，此心无愧焉。"],"title":"杂兴十二首  其六"}
