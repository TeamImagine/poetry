{"author":"李彭","id":232195,"strains":["仄平仄平仄○○，仄○仄仄平○○。","仄平平○仄仄仄，仄平仄仄○平平。","平平仄仄平仄仄，仄仄平平仄平仄。","平仄平平平仄○，○仄仄平平仄仄。","平平平仄仄仄平，仄平仄仄平平平。","仄仄平平仄平仄，仄仄仄仄平○平。","平平○平○仄仄，仄○仄仄平仄仄。","平仄仄仄平平平，平仄平平仄○仄。"],"paragraphs":["画师老包气如虹，解衣醉倒尘泥中。","急呼生绡卧展转，笔追造化分奇功。","须臾奋袂於菟出，绝壑阴崖啸风月。","悬著高堂烟雾深，观者胆寒俱辟易。","谁为彪子与虥孙，宛陵后叶诸仍昆。","顾视雄姿亦遒紧，小犊茧栗何劳吞。","通玄论成驮贝叶，大空小穴随老衲。","何暇与汝同条生，玄豹丰狐要弹压。"],"title":"包虎行"}
