{"author":"周紫芝","id":240524,"strains":["仄仄平平仄仄平，仄平平仄仄平平。","平平仄仄平平仄，仄仄平平仄仄平。","仄仄仄平平仄仄，平平仄仄仄平平。","仄平仄仄平平仄，仄仄平平仄仄平。"],"paragraphs":["种种星星苦见侵，已无心作四愁吟。","三秋令我频成梦，一月劳君几嗣音。","臭味每嗟无草木，因缘已定只山林。","此心耿耿从谁语，遗恨依然泪满襟。"],"title":"次韵伯尹见寄二首  其一"}
