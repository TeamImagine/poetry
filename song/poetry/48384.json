{"author":"杨万里","id":48384,"strains":["仄仄平平仄仄平，平平仄仄仄平平。","平平仄仄平仄仄，仄仄仄平仄仄平。","平仄平平平仄仄，仄平平仄仄平平。","平平仄仄平平仄，仄仄平平仄仄平。"],"paragraphs":["听履星辰北斗寒，三能只隔寸云间。","周家冢宰均四海，汉制尚书本百官。","鹓鹭班齐瞻进步，凤凰池近却飞还。","河图冠出西清上，莫作寻常五马看。"],"title":"送颜几圣龙学尚书出守泉州二首  其一"}
