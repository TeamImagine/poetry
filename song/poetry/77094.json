{"author":"马之纯","id":77094,"strains":["仄仄平平仄仄平，平平仄仄仄平平。","平平仄仄平平仄，平仄平平仄仄平。","平仄平平平仄仄，仄平仄仄仄平平。","仄平仄仄平平仄，仄仄平平仄仄平。"],"paragraphs":["一半寒泉一半汤，同为此水异炎凉。","汤泉是处虽多有，锺阜斯池特广长。","谁说吹嘘如口鼻，或云底下有硫黄。","好寻旧迹重开凿，地宝无容久瘗藏。"],"title":"半阳湖"}
