{"author":"吕南公","id":208611,"strains":["平平仄平仄，○平仄平○。","平平仄仄仄，平○平平平。","平平仄仄仄，平仄○平平。","仄仄仄仄仄，○平平仄○。","平平○平平，仄○平平平。","平仄○仄仄，○仄平平○。","平○仄仄仄，仄仄平○平。","平平仄仄仄，○仄○平平。","仄仄仄仄仄，仄○仄平平。","平平仄平平，仄仄平○平。","平平○仄○，平仄平平平。","平○仄平仄，仄仄○平○。","平平仄○仄，仄仄平平平。","仄仄平仄仄，○平仄平平。","仄仄仄仄仄，仄仄○平平。","平平仄平平，平○平平平。","平平仄仄○，仄仄平平平。","○仄仄平仄，仄仄平仄仄。","○仄○○仄，平平仄平平。"],"paragraphs":["东山未尝到，兴言往游观。","寻幽味已淡，全胜交凡官。","扬鞭遂出郭，樵路行萦弯。","遇险辄舍马，听松频侧冠。","霜天正枵寥，野吹何萧酸。","强步且数里，犹在荒林间。","峰回得古寺，一叩云中关。","高僧夺睡出，迎对如嗔烦。","解榻迸伏鼠，煮茶爆新泉。","东亭一何高，岌若崖临渊。","西庵更爽亢，基与堂甍班。","延缘遍登坐，共羡闲人闲。","同游二三子，取酒醺吾颜。","约略修市果，横斜列山盘。","饮语快不彻，望睫张无端。","曦光忽衔西，归思攻余欢。","撩樵洒醉毫，拂壁罗矛干。","调笑下前坂，暮色凄漫漫。","行矣重回首，林凹数声猿。"],"title":"初游投子山"}
