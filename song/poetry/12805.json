{"author":"曹勋","id":12805,"strains":["平仄平仄仄仄平，平平仄仄仄平平。","仄平平仄平平仄，平仄平平仄仄平。","仄仄平平平仄仄，仄平平仄仄平平。","平平仄仄平平仄，仄仄平平平仄平。"],"paragraphs":["闽浙相望一寸心，鸰原落寞叹孤音。","五年情话空相忆，千里闲门肯见寻。","只拟连床常对语，岂堪垂老更分襟。","它时果许邻幽筑，莫倦天台尘土深。"],"title":"送子威兄归邵武"}
