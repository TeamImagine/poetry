{"author":"洪咨夔","id":99942,"strains":["仄仄平平仄仄平，平平平仄仄平平。","平平仄仄平平仄，平仄平平仄仄平。","仄仄仄平平仄仄，平平平平仄平平。","平平仄仄平平仄，仄仄平平仄仄平。"],"paragraphs":["一出俄经震巽离，盈虚消息取诸随。","盆栽菡萏何时藕，檐挂蜘蛛尽日丝。","左墄右平魂梦远，东岗西崦杖藜迟。","棱棱瘦骨萧萧发，恰与黄冠野服宜。"],"title":"再赋  其二"}
