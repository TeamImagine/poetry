{"author":"白居易","id":15016,"strains":["仄平平平仄，平仄仄仄平。","平仄平平仄，平○平仄平。","平平仄仄仄，仄仄平平平。","平平○平○，仄仄平平○。","平平仄仄仄，仄仄仄平平。","仄仄仄平仄，仄仄仄仄平。","仄仄平仄仄，仄平○仄平。","平仄仄平仄，平仄仄平平。","平仄仄平仄，平平○仄平。","平平仄○仄，平仄平平平。","仄仄仄平仄，平平仄平平。","仄平平○仄，仄仄平平平。","仄仄平仄仄，仄仄平平平。","仄仄仄仄仄，仄平平仄平。","仄平平仄仄，平仄仄平平。"],"paragraphs":["废村多年树，生在古社隈。","为作妖狐窟，心空身未摧。","妖狐变美女，社树成楼台。","黄昏行人过，见者心裴回。","饥雕竟不捉，老犬反为媒。","岁媚少年客，十去九不回。","昨夜云雨合，烈风驱迅雷。","风拔树根出，雷劈社坛开。","飞电化为火，妖狐烧作灰。","天明至其所，清旷无氛埃。","旧地葺村落，新田辟荒莱。","始知天降火，不必常为灾。","勿谓神默默，勿谓天恢恢。","勿喜犬不捕，勿夸雕不猜。","寄言狐媚者，天火有时来。"],"title":"和荅诗十首 和古社"}
