{"author":"方回","id":148820,"strains":["仄仄平平仄仄平，仄平仄仄仄平平。","仄平仄仄平平仄，仄仄平平仄仄平。","仄仄仄平平仄仄，仄平仄仄仄平平。","平平仄仄平平仄，仄仄平平仄仄平。"],"paragraphs":["慷慨怀人独倚楼，定应故国此神游。","共知道派传洙泗，犹觉文星贯斗牛。","八佾舞移谁有鲁，两楹梦断已无周。","先生不遇关何事，更作离骚一段愁。"],"title":"文公故居有怀"}
