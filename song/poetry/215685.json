{"author":"张耒","id":215685,"strains":["平○仄仄平平平，仄○○平○仄○。","平平仄仄仄平仄，仄仄平平平仄平。","平平仄平平仄仄，平仄平平○仄仄。","平平平仄仄平○，平仄平平平仄仄。","仄平仄平平仄平，平平仄仄○平平。","仄○仄仄仄仄平，仄仄平平平仄平。","平平仄平平仄仄，仄平仄仄平平仄。","仄仄仄仄仄○仄，仄仄仄仄平平仄。","仄○仄仄平仄平，仄仄○平平仄平。","平平仄仄仄仄仄，仄平仄仄平平○。","平平平平平仄仄，仄平仄仄○○仄。","○○仄仄仄平○，仄平仄仄平平仄。","仄平仄仄平仄○，平仄平平仄○仄。","○○平平仄仄平，仄仄平平仄平仄。"],"paragraphs":["人间一叶梧桐飘，蓐收行秋回斗杓。","神官召集役灵鹊，直渡银河云作桥。","河东美人天帝子，机杼年年劳玉指。","纤成云雾紫星衣，辛苦无欢容不理。","帝怜独居无与娱，河西嫁与牵牛夫。","自从嫁得废织纴，绿鬓云鬟朝暮梳。","贪欢不归天帝怒，谪归却理来时路。","但令一岁一相见，七月七日桥边渡。","别长会少知奈何，却悔从来欢爱多。","匆匆万事说不尽，烛龙已驾随羲和。","河边灵官催晓发，令严不管轻离别。","空将泪作雨滂沱，泪痕有尽愁无歇。","我言织女君莫叹，天地无穷会相见。","犹胜姮娥不嫁人，夜夜孤眠广寒殿。"],"title":"七夕歌"}
