{"author":"范成大","id":43391,"strains":["平平平仄仄平平，平仄平平仄仄平。","平仄仄平平仄仄，仄平平仄仄平平。","仄平仄仄平平仄，平仄平平仄仄平。","平仄平平平仄仄，仄平平仄仄平平。"],"paragraphs":["垂虹亭上角巾倾，鼍怒龙吟醉不听。","安得对君浮大白，想应嗤我汗新青。","梦魂舞蝶随春草，时节宾鸿点暮汀。","湖海扁舟须及健，莫教明月照星星。"],"title":"次韵答吴江周县尉饮垂虹见寄"}
