{"author":"白居易","id":15259,"strains":["平○平平平，仄仄平仄仄。","○平仄仄仄，平平仄○仄。","平平仄○仄，仄仄平仄仄。","仄仄平平平，仄平仄平仄。","仄平仄平仄，仄仄平仄仄。","平平仄仄平，平仄平仄仄。","仄○仄平仄，仄仄仄○仄。","仄仄仄仄○，仄平平仄仄。","仄仄平仄平，仄仄平仄仄。","仄仄仄仄平，平平仄仄仄。","仄平仄平○，仄仄仄仄仄。","仄仄仄○平，仄仄○○仄。","平仄平平平，仄仄仄平仄。","仄仄平仄平，○○仄平仄。","仄平平仄仄，○平仄仄仄。","仄仄平平平，仄平仄平仄。","平仄仄仄平，平平仄平仄。","仄平仄平仄，○平○仄仄。","○平仄仄仄，仄○平仄仄。","仄仄○平平，仄平平仄仄。","平平仄平仄，仄仄平平仄。","仄平仄仄仄，平仄○平仄。"],"paragraphs":["江从西南来，浩浩无旦夕。","长波逐若泻，连山凿如劈。","千年不壅溃，万姓无垫溺。","不尔民为鱼，大哉禹之绩。","导岷既艰远，距海无咫尺。","胡为不讫功，余水斯委积。","洞庭与青草，大小两相敌。","混合万丈深，淼茫千里白。","每岁秋夏时，浩大吞七泽。","水族窟穴多，农人土地窄。","我今尚嗟叹，禹岂不爱惜。","邈未究其由，想古观遗迹。","疑此苗人顽，恃险不终役。","帝亦无奈何，留患与今昔。","水流天地内，如身有血脉。","滞则为疽疣，治之在针石。","安得禹复生，为唐水官伯。","手提倚天剑，重来亲指画。","疏河似翦纸，决壅同裂帛。","渗作膏腴田，蹋平鱼鳖宅。","龙宫变闾里，水府生禾麦。","坐添百万户，书我司徒籍。"],"title":"自蜀江至洞庭湖口有感而作"}
