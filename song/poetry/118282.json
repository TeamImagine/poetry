{"author":"吴惟信","id":118282,"strains":["平仄平平仄仄平，仄平仄仄仄平平。","平平仄仄平平仄，仄仄平平仄仄平。","仄仄平平平仄仄，平平平仄仄平平。","平平仄仄平平仄，仄仄平平仄仄平。"],"paragraphs":["丹井清泠夜向分，露庭吟苦更谁闻。","松凉鹤立千峰月，草湿龙归一洞云。","回首江湖尘漠漠，伤心天地气纷纷。","何当共作诛茅计，免向秋风怨失群。"],"title":"寄诗友"}
