{"author":"黄庭坚","id":206793,"strains":["平平○平仄平平，平平仄仄○○平。","平平仄仄○仄仄，平平仄仄仄平平。","平平仄仄平平仄，平仄仄仄平仄平。","仄仄仄仄○平平，仄平仄仄平仄平。","仄平○仄仄仄仄，平仄仄仄仄仄平。","仄仄仄○平仄仄，仄平仄仄平平平。","仄○○仄仄仄仄，仄○仄仄平仄平。","平仄平平仄平仄，平○平仄仄平平。","平仄平平仄○仄，平仄仄平仄仄平。","平平平平仄仄仄，仄仄仄仄平平平。","平平仄平仄仄仄，仄仄平仄○平平。","仄平○仄仄仄仄，○仄平仄平平平。"],"paragraphs":["春风吹船著浯溪，扶藜上读中兴碑。","平生半世看墨本，摩挲石刻鬓成丝。","明皇不作苞桑计，颠倒四海由禄儿。","九庙不守乘舆西，万官已作乌择栖。","抚军监国太子事，何乃趣取大物为。","事有至难天幸尔，上皇跼蹐还京师。","内间张后色可否，外闲李父颐指挥。","南内凄凉几苟活，高将军去事尤危。","臣结舂陵二三策，臣甫杜鹃再拜诗。","安知忠臣痛至骨，世上但赏琼琚词。","同来野僧六七辈，亦有文士相追随。","断崖苍藓对立久，涷雨为洗前朝悲。"],"title":"书磨崖碑后"}
