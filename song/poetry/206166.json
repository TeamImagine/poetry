{"author":"黄庭坚","id":206166,"strains":["仄平平仄○平平，仄平仄仄仄平平。","仄平平仄仄仄仄，仄仄仄仄平平平。","平平平仄仄仄仄，仄仄仄仄平仄平。","平平仄平仄平仄，仄平平○仄仄○。","平平仄仄○仄仄，平平平平○平仄。","○平平仄平仄平，○仄平平○仄平。","仄平仄仄仄平仄，平仄平仄○平平。","平平平平仄仄平，仄仄平○○仄平。","仄平仄平仄仄仄，仄仄○○平平平。"],"paragraphs":["乃翁知国如知兵，塞垣草木识威名。","敌人开户玩处女，掩耳不及惊雷霆。","平生端有活国计，百不一试薶九京。","阿兄两持庆州节，十年骐驎地上行。","潭潭大度如卧虎，边头耕桑长儿女。","折冲千里虽有余，论道经邦正要渠。","妙年出补父兄处，公自才力应时须。","春风旍旗拥万夫，幕下诸将思草枯。","智名勇功不入眼，可用折棰笞羌胡。"],"title":"送范德孺知庆州"}
