{"author":"范祖禹","id":200887,"strains":["仄○仄平仄，平仄仄○平。","仄仄仄平平，仄○平平平。","仄平仄仄仄，平仄仄平平。","平仄仄平仄，仄平平仄平。","平平平仄仄，平平平仄平。","仄平平平平，仄仄平平○。","平平平平仄，仄仄平平平。","平平仄平仄，仄仄仄平平。","平仄平平仄，○平平仄平。","平○仄仄仄，仄仄平仄○。","仄仄仄仄平，仄○仄○平。","仄平仄仄仄，仄仄仄平平。","○平平平○，仄仄仄平仄。","平仄仄平平，平平仄平○。"],"paragraphs":["我思适吴越，懐古意如何。","太伯振高风，仲雍扬清波。","绪余有季子，饥食玉山禾。","山水发奇秀，古来英俊多。","秦君淮海彦，文锋雄太阿。","早依苏扬州，匠手为礲磨。","光芒侵星斗，气象奔江河。","青衫拾科第，试邑佐弦歌。","春水生南国，扁舟浮绿罗。","方将剖蚌璞，焜燿随与和。","我病久废诗，缅思眄庭柯。","徬徨恋紫闼，岁月屡蹉跎。","看君登朝廷，奏颂助猗那。","为我谢苏公，先归待江沱。"],"title":"送秦主簿赴仁和"}
