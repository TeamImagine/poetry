{"author":"梅尧臣","id":35264,"strains":["平仄仄平仄，平平平仄平。","平平仄仄仄，仄仄仄平平。","仄仄平平仄，仄平平仄平。","仄仄仄平仄，平平仄平平。","平仄仄○仄，平平平仄平。","仄仄仄仄仄，平仄平仄平。","仄仄平仄仄，仄○仄仄平。","仄仄仄仄仄，仄平○仄平。","仄平仄○仄，平仄○仄平。","仄仄仄仄仄，仄仄○平平。","平仄仄平仄，平○平仄平。","平平仄仄仄，平仄平平平。","仄仄仄仄仄，仄仄仄○平。","平仄仄平仄，仄仄平仄平。","○仄平仄仄，仄仄仄平平。","仄仄仄平仄，仄○○平平。","○仄仄仄仄，仄平仄平平。","仄仄仄平仄，仄仄○平平。","○仄仄仄仄，仄○平仄平。","平平平○仄，平仄仄平平。"],"paragraphs":["山廨不营堵，筠篁为密篱。","初年固可蔽，晏岁不能支。","已被巢蜂蠹，复为荒葛蔂。","夏雨久枯脆，秋风遂倾敧。","鸡鹜恣穿逸，牛羊来践窥。","我议欲板筑，群走皆不怡。","首吏先进白，土踈不可为。","潦雨忽暴集，涧流如突驰。","我心赜其极，斯语其见欺。","用竹乃户率，破得缘而私。","冬敛葺西角，春调完北陲。","循环日有坏，烦扰无虚时。","介决弗尔惑，遂饬辟其基。","榛莽一芟去，畚锸能悦随。","膏润非朽壤，峭削隠金锤。","荏苒未逾月，屹如长云垂。","疏壍备水害，既圬复蓬茨。","岂唯御獾豹，亦以防狐狸。","且有内外隔，绝闻闾巷卑。","安然兹燕息，来者勿吾隳。"],"title":"建德新墙诗"}
