{"author":"苏轼","id":193668,"strains":["平平仄仄仄，仄平平仄平。","仄仄○平平，平仄仄仄平。","仄仄仄平仄，○平平平平。","仄仄仄仄仄，平平仄平平。","仄仄平平平，平平仄平平。","平平仄平仄，仄仄平仄平。","仄仄平仄平，平○平仄仄。","仄仄仄平仄，平仄平○平。","仄仄仄○仄，平平○仄平。","仄平仄平平，仄仄仄平仄。","仄平○仄仄，仄仄仄仄平。","平平仄平仄，仄仄平○○。","平平仄仄仄，○仄○平平。","○平仄仄仄，仄仄平平○。","仄仄仄平仄，仄平平仄平。","平平仄仄仄，仄仄平仄平。","平○仄仄平，○○仄平平。","仄仄仄仄仄，○仄平平仄。","仄仄仄平仄，平平仄平平。","仄仄仄平平，平仄○平平。","仄仄平仄仄，仄平平仄平。","仄仄仄平平，平平仄仄平。","仄仄仄○仄，仄平平仄平。","平平平平仄，平仄仄仄平。","仄仄仄仄平，仄平仄平平。","仄○仄仄平，仄仄仄仄○。","仄平平平仄，○仄仄仄平。","平○仄仄平，平仄仄仄平。","仄○仄仄仄，平仄平仄平。","仄仄仄平仄，平仄仄仄○。","仄平仄仄仄，仄仄平平平。","平○仄仄○，仄仄○平○。"],"paragraphs":["江山岂不好，独游情易阑。","但有相携人，何必素所欢。","我欲访甘露，当途无闲官。","二子旧不识，欣然肯联鞍。","古郡山为城，层梯转朱栏。","楼台断崖上，地窄天水宽。","一览吞数州，山长江漫漫。","却望大明寺，惟见烟中竿。","狠石卧庭下，穹窿如伏羱。","缅怀卧龙公，挟策事雕钻。","一谈收猘子，再说走老瞒。","名高有余想，事往无留观。","萧公古铁镬，相对空团团。","陂陀受百斛，积雨生微澜。","泗水逸周鼎，渭城辞汉盘。","山川失故态，怪此能独完。","僧繇六化人，霓衣挂冰纨。","隠见十二叠，观者疑夸谩。","破板陆生画，青猊戏盘跚。","上有二天人，挥手如翔鸾。","笔墨虽欲尽，典型垂不刊。","赫赫赞皇公，英姿凛以寒。","古柏手亲种，挺然谁敢干。","枝撑云峰裂，根入石窟蟠。","薙草得断碑，斩崖出金棺。","瘗藏岂不牢，见伏理可叹。","四雄皆龙虎，遗迹俨未刓。","方其盛壮时，争夺肯少安。","废兴属造物，迁逝谁控抟。","况彼妄庸子，而欲事所难。","古今共一轨，后世徒辛酸。","聊兴广武叹，不待雍门弹。"],"title":"甘露寺"}
