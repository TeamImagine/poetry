{"author":"包恢","id":105376,"strains":["仄平仄仄仄○平，仄仄仄平仄仄平。","平○仄仄平仄仄，仄仄平仄○○平。","仄平平仄平仄仄，仄○平平○平○。","仄○仄平仄仄仄，仄平○仄仄仄平。","仄平平仄仄仄仄，仄仄○仄平仄平。","仄○仄平仄平仄，○仄仄平仄平平。","平平仄仄平○仄，仄仄仄仄平平平。","仄仄平仄仄仄仄，○仄仄仄平平平。","平平○平仄平仄，仄仄仄仄平平平。","仄仄仄仄平仄仄，仄仄平仄仄仄○。","平仄仄仄仄仄仄，平仄仄○仄○平。","平仄平平仄仄仄，平仄平仄仄仄平。","仄仄仄○仄○仄，平平仄仄仄仄平。","仄平仄仄仄仄仄，平平平仄仄仄平。","○仄仄平仄仄仄，仄平仄仄○仄平。","仄平仄○仄平仄，仄平平平仄平平。","仄平仄仄仄仄仄，平仄仄仄○平平。","平平平平仄仄仄，仄仄仄仄仄仄平。","仄仄平仄仄仄仄，平仄平仄平仄○。","○仄平仄平仄仄，仄平仄仄平仄平。","仄仄仄平平仄仄，仄平仄仄仄仄○。","仄仄平仄仄仄仄，平平平平○平○。","仄仄仄○平平仄，平平平仄平平平。","仄平平仄仄仄仄，平平平○仄仄○。","仄仄仄仄仄平仄，仄仄仄仄平仄平。","仄仄仄仄○平仄，仄仄仄仄仄仄平。","仄仄仄仄仄仄仄，平平平仄平仄平。"],"paragraphs":["策勋赏赐转更强，壮士不知是女郎。","尝闻此语人罕见，妇女谁及如张良。","有尝因郡谋乱逆，自将千人乘无防。","此其代夫有反掌，所尤难者有妇孀。","或倾家产率部曲，或善骑射多杀伤。","有如二孀乃能尔，胜几丈夫阵堂堂。","谁知庆历丞相后，有女晏氏生闺房。","女妇曾氏作内则，中守大节严于霜。","平时如坤自柔静，一旦遇变何方刚。","绍定己丑汀寇起，所至残灭势孔张。","愚者束手只待殒，懦者魄丧仆且僵。","男子纷纷类若是，何望孀有铁石肠。","晏氏独如负将略，通身是胆智满囊。","慨然以义誓境内，黄牛山上寨可场。","其上可屯数万众，列为五寨如五乡。","一时郡县几千里，已多成墟渺为荒。","屹然此寨乃独立，虽极险阻如康庄。","龙须山头有草木，草可药箭木可枪。","亟令先贼尽采取，兵器犀利锋莫当。","且自捐廪凡数十，半年可足山上粮。","以是贼虽千万众，不能敌我计策长。","殆似天地自设险，非城非池如金汤。","殆是女中千人杰，非山非寨人煌煌。","此功虽大岂望报，恭人之封未足偿。","但把涕唾视官爵，节义不朽为义方。","顾此识度更超越，视古烈妇有烈光。","子善继志永不忘，恭人虽死为不亡。"],"title":"歌晏恭人平寇伟绩"}
