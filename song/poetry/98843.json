{"author":"华岳","id":98843,"strains":["仄仄平平平，平平○仄平。","平平○仄仄，仄仄平平平。","仄平仄平仄，仄仄平仄平。","平平仄仄仄，仄仄○仄平。","平○仄平平，平仄平○○。","仄仄仄○仄，仄平平仄平。","仄平○仄仄，平仄仄仄平。","○○仄仄仄，平仄平平○。","○仄平仄平，平平○仄平。","仄○仄仄○，仄仄平平平。","○○仄○仄，仄仄平平○。","平○仄○平，仄仄平平平。","仄○平平○，仄仄平平平。","仄仄仄仄仄，仄平○平平。","仄仄仄仄仄，○○仄○平。","仄○仄平仄，平仄○○平。","仄平仄仄平，平平仄○○。","平平仄平仄，平仄○平○。","仄○仄仄仄，平仄平仄平。","平平仄平仄，○仄平平平。"],"paragraphs":["岳昔游时卿，兄尝过敝庐。","扪心论事业，耐久良非虚。","岳今隶城旦，气象诚惨舒。","髠黥塞粪壤，敢辱长者车。","尝闻古人交，穷达无亲疏。","富贵不相忘，有终还有初。","与兄三载别，无日不引裾。","中间喜一见，欣慰云何如。","相去天一涯，云涛疏雁鱼。","忽闻夙驾回，喜色喧门闾。","相闻即相别，厥意良踌躇。","尝闻郢中人，结客于樵渔。","又闻淮南王，受德于刑余。","岳既不自检，失身堕籧篨。","壮士视一死，其犹尔欷歔。","势分已霄壤，孤托难相于。","愿兄此召还，巍然奉中除。","前岩与西阁，谈笑看连茹。","或过赵可父，为岳声起居。","薰风有良便，当拜平安书。"],"title":"诮胡同巡"}
