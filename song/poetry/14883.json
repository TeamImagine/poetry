{"author":"王铚","id":14883,"strains":["平平平仄仄平平，仄仄平平仄仄平。","仄仄平平平仄仄，平平仄仄仄平平。","平平仄仄平平仄，平仄平平仄仄平。","平仄仄平平仄仄，平平平仄仄平平。"],"paragraphs":["江边孤寺旧曾经，重枉骊驹当短亭。","落日催人心去住，东风回首泪飘零。","魂归但觉枫林黑，书就终期汗简青。","归隠我无冲斗气，相思时望少微星。"],"title":"与郭寿翁俱客钱塘寿翁归吉州追饯至龙山白塔寺惜别怅然终日始登车而去既行旬日予得请庐山太平观将归隠浙东山中寄诗奉怀"}
