{"author":"韩愈","id":10091,"strains":["平平平平平仄平，仄仄仄仄平平平。","仄平仄仄仄平仄，平平仄仄仄仄平。","平平仄仄平仄仄，仄仄仄仄平平平。","仄平平仄仄平仄，平仄仄平平仄平。","平平平平平○仄，平仄平平仄平仄。","仄○仄仄仄仄○，仄仄仄平○仄仄。","仄○平仄平平仄，○仄平平仄平仄。","仄仄平平仄平平，仄平平○平仄仄。","仄仄○平仄平仄，仄平仄仄平平仄。","平平平○平平平，平平仄仄○平平。","仄○平平仄平仄，平平○仄平平仄。","平平平○仄平平，仄仄仄○平仄平。","仄平○○仄仄仄，仄仄○仄平○平。","仄平平平仄平仄，平平仄平平仄仄。","仄平平仄平仄平，仄平仄仄平仄平。","仄平仄仄平仄仄，仄仄平仄○○平。","○平仄仄平仄仄，仄仄平平仄平仄。","仄平仄仄仄○平，仄仄平仄○○平。"],"paragraphs":["浮屠西来何施为，扰扰四海争奔驰。","构楼架阁切星汉，夸雄鬬丽止者谁。","僧伽后出淮泗上，势到众佛尤恢奇。","越商胡贾脱身罪，珪璧满船宁计资。","清淮无波平如席，栏柱倾扶半天赤。","火烧水转扫地空，突兀便高三百尺。","影沈潭底龙惊遁，当昼无云跨虚碧。","借问经营本何人，道人澄观名籍籍。","愈昔从军大梁下，往来满屋贤豪者。","皆言澄观虽僧徒，公才吏用当今无。","后从徐州辟书至，纷纷过客何由记。","人言澄观乃诗人，一座竞吟诗句新。","向风长叹不可见，我欲收敛加冠巾。","洛阳穷秋厌穷独，丁丁啄门疑啄木。","有僧来访呼使前，伏犀插脑高颊权。","惜哉已老无所及，坐睨神骨空潸然。","临淮太守初到郡，远遣州民送音问。","好奇赏俊直难逢，去去为致思从容。"],"title":"送僧澄观"}
