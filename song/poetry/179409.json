{"author":"苏颂","id":179409,"strains":["平仄平平仄仄平，仄平仄仄仄平平。","平平仄仄平平仄，平仄平平仄仄平。","仄仄仄平平仄仄，仄平仄仄仄平平。","仄平仄仄平平仄，仄仄平平仄仄平。"],"paragraphs":["牛斗经年望建标，忽闻行李度南谯。","仙舟复喜逢元礼，飞御仍烦接子乔。","已试演纶成典册，尚劳分竹偃藩朝。","海沂邂逅诚多幸，继日相过不待招。"],"title":"答陈再次前韵"}
