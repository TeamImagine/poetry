{"author":"刘敞","id":174454,"strains":["平仄仄平平，平平仄平仄。","平平仄平仄，仄仄平仄仄。","平平仄平仄，仄仄平仄○。","○平仄平仄，仄仄仄平仄。","仄平仄○平，仄仄平仄仄。","仄○仄○平，仄仄仄平仄。","平○仄仄仄，平仄平仄仄。","平平平平平，仄仄仄平仄。","平平仄平平，仄仄仄○仄。","平平仄○仄，仄仄仄仄仄。","仄平仄○仄，仄仄○仄仄。","仄仄仄平平，平平平仄仄。","平平仄平仄，仄仄平平仄。"],"paragraphs":["虫潦败耕耘，西成绝人望。","乡农吁天意，守阙书屡上。","忧民圣天子，择吏贤宰相。","王畿盖根本，岁赋在寛放。","曰君往行田，究彼荒稔状。","一当薄其租，用以息民谤。","朝廷慎指使，推择无与让。","非君精明姿，曷以致忠谅。","忧公剧私为，即夕治行仗。","怀悲念其弟，卜日不果葬。","乃知体纯粹，世士难以尚。","德泽既敷宣，风谣还历访。","归来悟明主，自致谁云妄。"],"title":"圣俞受诏行田是时圣俞葬其弟公异未毕而去"}
