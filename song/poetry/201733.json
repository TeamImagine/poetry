{"author":"彭汝砺","id":201733,"strains":["仄仄平平平仄平，仄平仄仄仄平平。","平平平仄平平仄，仄仄平仄平仄平。","仄仄仄平平仄仄，仄平平仄仄平平。","仄平仄仄平平仄，平仄平平仄仄平。"],"paragraphs":["寂寂门无车马尘，故人相过觉情亲。","焉知轩冕金朱贵，不笑虀盐藜苋贫。","看月纵吟颐阁夜，插花沉醉鉴亭春。","白头想叹童儿事，浑属溪边自在身。"],"title":"诗呈季友殿丞因寄正父兄"}
