{"author":"苏泂","id":95629,"strains":["仄仄仄仄平，○仄仄仄仄。","仄平仄平○，仄仄平○仄。","仄平平平仄，仄仄平仄仄。","仄平○平平，○仄平平○。","仄平仄平仄，平仄平仄仄。","平○仄○仄，平仄仄平仄。","仄仄平平平，仄仄仄○仄。","○○仄○仄，平仄平平仄。","平平仄平仄，平仄仄仄○。","平○仄平仄，平仄仄平仄。","平平仄仄仄，仄仄○平○。","仄平仄平仄，平仄仄平仄。","仄平平平仄，仄仄平平仄。","平平仄仄平，平仄仄仄仄。","仄平仄仄仄，仄仄平仄○。","仄平仄平仄，仄仄仄平仄。","仄平仄仄平，仄仄平○仄。","仄○仄仄仄，仄仄仄仄仄。","平平仄仄仄，仄仄平仄仄。","仄平○平仄，仄仄平仄仄。","平平○平○，平仄平仄仄。","平平仄平仄，平仄仄仄仄。","仄○平○仄，仄仄仄平仄。","仄仄仄平○，仄○平仄仄。","○平仄平仄，仄仄平仄仄。","平平仄平仄，平仄平仄仄。","仄平平平平，平仄平仄仄。","平平仄仄平，仄仄○仄仄。","仄平仄平仄，平仄平仄仄。","平平仄平仄，平仄平仄仄。","仄平仄平仄，仄仄仄仄仄。","平○平平仄，仄仄平仄仄。","平平仄平仄，仄仄仄平仄。","仄平仄平平，仄仄仄○仄。","平平仄平仄，平仄仄平仄。","平平仄平仄，仄仄○平仄。","○平仄仄平，仄仄仄仄仄。","○平仄仄仄，仄仄○仄仄。","平平仄平仄，平仄仄平仄。","平○平平平，○仄平仄平。"],"paragraphs":["夜读老杜诗，如对老杜面。","此翁历艰难，往往诗中见。","曩吾游川蜀，所恨年数浅。","草堂闻无人，正在成都县。","断碑蚀苔藓，扪读知几遍。","寻思隠其下，终日弄书卷。","庶几平生心，所得未应偭。","亲庭宦行在，归计乖初愿。","言瞻浣花里，卮水乃缺献。","人间画图样，皮骨怪丰腆。","京华四十载，褐短更馿蹇。","至今彼堂上，唇绽齿微现。","独余双眸子，利若秋江剪。","因何太瘦生，贫贱恐不免。","耒阳一脔炙，饮食知味鲜。","后人美肴膳，出语秽虾蚬。","那知独角龙，妙用天行健。","至其得意处，力斡造物转。","神雷破潜穴，霹雳飞雨片。","武夫荷戈战，飒沓旗鼓偃。","蛟鼍呿波浪，宗庙罗黻冕。","鞭车甫平陆，梯磴忽绝𪩘。","又如虚空内，一气互游衍。","有足恣驰驱，不行渠自远。","苍茫鬼神会，惨惨颜状变。","春荣与秋悴，时节随晦显。","凤鸣朝阳桐，诸鸟徒巧啭。","关雎乐不淫，小弁亲不怨。","此身付天地，宁作青紫楦。","低头向严武，陵辱非所便。","百年禀忠孝，句法老益练。","君看夔州作，大冶金百炼。","麟经示褒贬，比物足惩劝。","蜀山上摩天，蜀水下如线。","山川蕴精异，翁句丽而典。","荒郊夜徂半，隔巷闻惊犬。","分明梦见翁，握手一笑倩。","殷勤得软语，意若深予眷。","文章致隆贵，嗤点到群彦。","何当同宗文，相与携笔研。"],"title":"夜读杜诗四十韵"}
