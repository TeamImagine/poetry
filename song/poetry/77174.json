{"author":"袁燮","id":77174,"strains":["平平仄仄，平平平平。","○平仄平，○平○平。","○平平平，仄仄○仄。","平平仄仄，仄仄○仄。","仄仄平仄，平平平平。","平仄平平，平平○平。","仄仄仄仄，平仄仄平。","仄仄仄平，○仄平平。","仄仄平平，○平仄仄。","仄仄仄平，平平仄仄。","平平仄平，平仄平平。","仄○平仄，○平仄○。","仄仄平平，平仄仄仄。","仄平○平，仄仄○仄。","平仄○平，仄平仄○。","仄平仄仄，仄仄平平。","仄平平仄，仄平仄仄。","平平仄平，平平仄仄。","仄仄○仄，平仄平仄。","仄平仄平，仄平平仄。","仄仄仄平，仄○平仄。","平平平仄，仄仄仄仄。","仄仄平仄，平平仄平。","仄平平仄，平平○平。","仄平平平，平○仄仄。","平仄仄平，○仄平仄。","平平平平，平仄仄平。","仄○平仄，平仄平平。"],"paragraphs":["吁嗟此鉴，惟铜之精。","磨之治之，莹乎其明。","其明维何，洞烛毫发。","非由外至，实自中发。","我有良友，天支之英。","雄镇江淮，为时长城。","我宝此鉴，持以赠之。","此鉴此心，昭晰无疑。","鉴揭于斯，中涵万象。","物自不逃，初非鉴往。","人心至神，无体无方。","有如斯鉴，应而不藏。","鉴以尘昏，心以欲翳。","欲全其明，盍去其累。","经武折冲，厥任匪轻。","勿贪小利，勿徇虚名。","律身惟谨，上功必实。","欺心不萌，精忠贯日。","选择僚佐，为己强助。","众明翼之，厥光弥著。","昔者武侯，发教群下。","孜孜求益，不自满假。","陆抗摧敌，东还乐乡。","貌无矜色，谦冲如常。","两贤之心，惟其罔蔽。","千载凛然，犹有生气。","惟君天资，无歉古人。","愿如斯鉴，光景常新。"],"title":"以鉴赠赵制置"}
