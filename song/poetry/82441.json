{"author":"孙应时","id":82441,"strains":["平仄平平仄仄平，平平平仄仄平平。","平平仄仄平平仄，平仄平平仄仄平。","仄仄平平平仄仄，仄平平仄仄平平。","平平仄仄平平仄，仄仄平平仄仄平。"],"paragraphs":["彭泽归心似酒浓，莼鲈嗟已负秋风。","文书雁鹜喧呼里，尊俎江山梦寐中。","采菊谁搴三径绿，赐萸休想一枝红。","朝来快读诗仙句，犹得尘衿一洗空。"],"title":"冷副端与诸人九日登高有诗次韵  其二"}
