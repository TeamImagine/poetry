{"author":"刘克庄","id":115713,"strains":["仄平仄仄仄平平，平仄平平仄仄平。","仄仄仄平平仄仄，仄平仄仄仄平平。","仄平仄仄平平仄，平仄平平仄仄平。","平仄平平平仄仄，仄平平仄仄平平。"],"paragraphs":["断机手自训三珠，彤史遗芳未必如。","子贵面槐陪国论，母贤画荻课儿书。","百官未讲回班礼，千乘空多送葬车。","曾忝枢庭文字友，束刍无路酹丘墟。"],"title":"挽段夫人二首  其一"}
