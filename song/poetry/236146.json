{"author":"李光","id":236146,"strains":["平平仄仄仄仄平，平仄平平仄仄平。","仄仄平平平仄仄，平平平仄仄平平。","平平仄仄平平仄，仄仄平平仄仄平。","平仄平平平仄仄，仄平平仄仄平平。"],"paragraphs":["相逢海上欲忘年，谁似君家父子贤。","气比金茎吞沆瀣，文如岩壑带云烟。","追随里巷吾无伴，独步诗骚子有权。","青紫他年应俯拾，定中何必问诸天。"],"title":"列之将归温陵以诗告别因次韵送行二首  其一"}
