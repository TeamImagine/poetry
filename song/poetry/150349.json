{"author":"牟𪩘","id":150349,"strains":["仄平仄仄仄平平，仄仄平平仄仄平。","仄仄仄平平仄仄，平平仄仄仄平平。","仄平平仄平平仄，仄仄平平仄仄平。","仄仄平平平仄仄，平平仄平平平平。"],"paragraphs":["几回九日九江湄，杖屦从容信所之。","下潠远寻观获处，东篱想见醉眠时。","共陪今日吴兴守，犹记当年己酉诗。","我亦平生知所慕，飘飘衣裾任风吹。"],"title":"和李侯九日  其二"}
