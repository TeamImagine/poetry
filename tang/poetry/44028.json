{"author":"薛光谦","id":44028,"strains":["○平平仄仄，○仄仄平平。","仄仄平平仄，○平仄仄平。","平平平仄仄，仄仄仄平平。","○仄平平○，平平仄仄平。","仄平平仄仄，仄仄仄平平。","平仄平平仄，○平○仄平。"],"paragraphs":["观农巡井邑，长望历山川。","拥涧开新耨，缘崖指火田。","荒村无径陌，古戍有风烟。","瓠叶萦篱长，藤花绕架悬。","岸高攒树石，水净写云天。","回首乡关路，行歌犹喟然。"],"title":"任阆中下乡检田登艾萧山北望"}
