{"author":"王戬","id":112705,"strains":["仄平仄仄仄平平，仄仄平平仄仄平。","平仄平平平仄仄，仄平平仄仄平平。","平平仄仄平平仄，仄仄平平仄仄平。","仄仄平平平仄仄，仄平平仄仄平平。"],"paragraphs":["竹山绝顶古招提，境异相将待国齐。","灵鹫雄吞台岳小，瑞峰高压斗牛低。","云深石怪宜猿隠，水静林幽乐鸟啼。","见说当年封紫箨，只因丹凤此中栖。"],"title":"题紫箨寺"}
