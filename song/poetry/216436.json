{"author":"张耒","id":216436,"strains":["仄仄平平仄仄平，仄平平仄仄平平。","仄平仄仄平平仄，平仄平平仄仄平。","仄仄仄平平仄仄，仄平仄仄仄平平。","平平仄仄平平仄，仄仄平平仄仄平。"],"paragraphs":["只合门如野叟家，市朝声利苦喧哗。","但知得醉频沽酒，何处逢春不见花。","暗树五更鸡报晓，晚庭三叠鼓催衙。","知君宰邑端无事，吟笑何妨到暮鸦。"],"title":"县斋"}
