{"author":"胡寅","id":12088,"strains":["平平仄仄仄平平，平仄平平仄仄平。","仄仄仄平平仄仄，仄平平仄仄平平。","仄平仄仄平平仄，仄仄平平仄仄平。","仄仄平平仄平仄，平平仄仄仄平平。"],"paragraphs":["虚斋永昼玩陈编，千古昭昭尚有传。","昨梦饱经全盛日，此生俄叹始衰年。","不须把镜删须雪，且愿疏封拓酒泉。","咫尺刘郎住仙境，桃溪应许刺鱼船。"],"title":"读礼至五十始衰有感示彦冲"}
