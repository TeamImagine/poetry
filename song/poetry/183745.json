{"author":"刘攽","id":183745,"strains":["仄平平仄平平仄，仄平平平仄仄平。","仄仄平平仄平仄，仄平平仄仄平平。","平仄仄仄平平仄，平仄平平仄仄平。","平仄平平平仄仄，平平仄仄仄平平。"],"paragraphs":["莫将阳九归时数，自为乾封致吉祥。","必若中兴待云汉，枉教流议及桑羊。","相望冠盖交驰传，躬作牺牲属奉常。","肤寸崇朝看变化，吾农从此万斯箱。"],"title":"赠杨次公秘丞"}
