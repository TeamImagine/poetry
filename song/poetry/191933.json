{"author":"郭祥正","id":191933,"strains":["仄仄平平仄仄平，仄平平仄仄平平。","平平仄○仄平仄，平平仄仄平平○。","仄平仄仄仄平仄，仄平仄仄平平平。","平平仄仄平仄仄，平平仄仄平平平。","○平仄仄仄平仄，仄平仄仄平平平。","平仄平平仄仄仄，仄仄仄仄平平平。","平平仄仄仄仄仄，平仄仄仄平平平。","仄仄平○仄仄平，平平仄仄○平平。","平平平仄仄○仄，仄仄仄仄平平仄。","平平仄仄仄仄仄，仄仄仄仄平平平。","平平仄仄仄平仄，○仄平仄平○平。","平平平仄仄平仄，平仄仄仄○平平。","仄○仄仄仄平仄，仄仄仄仄○平平。","○平仄仄平仄仄，平仄平平平仄平。"],"paragraphs":["庙食圆山忘岁年，自言耽酒未能还。","身披羽衣手提药，时时混迹来人间。","七言四句又奇绝，固非俗士能追攀。","蓬莱却在漳水上，鳌头突起沧波环。","长萝秀木鏁春色，石泉自泻秋声潺。","伊予来漳四十日，始造秘殿瞻威颜。","归鞍未解疾遽作，寒气束缚形骸跧。","夜梦青衣捧玉盘，琉璃十颗传灵丹。","欣然投齿咀三四，若饮沆瀣生修翰。","精神顿觉枕上醒，五鼓未送蟾光残。","明朝视事若平昔，僚吏争贺询其端。","真仙垂祐必终始，凡骨岂易当珍丸。","便思勇决谢尘网，往跨皓鹤参翔鸾。","吟诗卖药同至乐，安用包羞拘一官。"],"title":"圆山谣"}
