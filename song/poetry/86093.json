{"author":"韩淲","id":86093,"strains":["仄平仄平仄，仄仄○平平。","平平仄平仄，仄仄平平平。","平平平仄平，仄仄仄仄平。","仄平仄平仄，平仄平平平。","仄仄平仄平，平平仄平平。","平仄平仄平，平平仄平平。","平平仄平仄，仄仄○○平。","仄平仄平○，○仄平平平。","仄○平仄仄，仄仄○○仄。","仄平平平仄，仄仄平仄○。","平仄平○仄，仄仄○仄平。","平仄仄平仄，平平仄平平。"],"paragraphs":["宝山最佳处，突兀三茅堂。","幽襟玩岩穴，散脚登崇冈。","梅亭虽未花，自觉草树香。","午阴布修干，禽鸟时来翔。","下视江海波，风烟渺茫茫。","贞石披妙词，摩挲有余光。","吾身已尘土，乃得闲相羊。","羽人复能吟，煎茗邀山房。","意胜神顿适，俗远虑兼忘。","乃知轩裳絷，自苦升斗藏。","饥饿非难忍，岁月空帝乡。","挥手下山去，余情满秋阳。"],"title":"题三茅堂读放翁碑易道士设茗"}
