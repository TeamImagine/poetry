{"author":"韩维","id":157590,"strains":["仄仄平○仄，仄平○仄仄。","平平仄平平，仄仄平仄仄。","平平仄平平，平仄仄平仄。","仄仄仄○仄，仄仄仄平仄。","○平仄平平，平仄平仄仄。","○平仄仄仄，仄仄平仄仄。","平平仄仄仄，仄仄仄仄仄。","仄平仄仄○，仄仄仄仄仄。","仄仄仄仄平，平平平仄仄。","仄平平仄仄，平仄仄○仄。","仄平仄○仄，仄仄仄平仄。","仄仄仄仄仄，仄仄仄仄仄。","平平仄○仄，○仄仄仄仄。","平平仄平仄，仄仄仄仄仄。","平平仄仄平，仄仄仄平仄。","仄仄仄平仄，仄仄仄仄仄。","平平仄仄仄，仄仄仄平仄。"],"paragraphs":["济济高燕会，众宾且喜乐。","方冬气常温，是日寒始若。","愁云际平林，垂见雪花落。","四座喜相顾，有引必虚爵。","中堂岂非佳，东圃罗帟幄。","当亭列射格，抗的明灼灼。","雕弓既出韔，劲矢各在握。","主人揖让兴，客以次序作。","目惴彩树移，心倾钟鼓数。","笑言何谑失，仪节亦称娖。","酒酣事颇变，极口纵谈谑。","失令固有罚，出语辄见酌。","平生爱疏放，论议鄙龊龊。","欢来一狂散，岂顾醒后怍。","诗人亦有言，善戏不为虐。","所赖众君子，阔达见表襮。","还家遂酩酊，岂复记鸣柝。"],"title":"和子华兄宴王道损公宇"}
