{"author":"王之道","id":7605,"strains":["平仄○平仄，平平仄仄平。","仄平平仄○，平仄仄平平。","仄仄○平仄，平平仄仄平。","平平平仄仄，仄仄仄○平。","仄仄○平仄，平平仄仄平。","○平平仄仄，平仄仄平平。","仄○平平仄，平平仄仄○。","平平平仄仄，平仄仄平平。","仄仄平平仄，平○仄仄平。","平平平仄仄，平仄仄平平。"],"paragraphs":["谁谓过残腊，余寒遂有涯。","雪来风益横，冰着雨还加。","万里隋堤絮，千山庾岭葩。","袁门晨尚闭，剡艇夜应拿。","百蛰犹含土，群芳敢放芽。","娇红还玉茗，新绿借金沙。","力胜榴花酒，功高雀舌茶。","人心愁甚矣，天意欲何耶。","好放朝阳出，休从宿雾遮。","青腰诚念我，明日变霜华。"],"title":"春雪和袁望囘三首  其二"}
