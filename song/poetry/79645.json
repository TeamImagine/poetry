{"author":"欧阳修","id":79645,"strains":["仄仄仄平仄，仄平仄○平。","仄○○仄仄，仄仄仄平平。","仄仄平仄仄，平○仄平○。","平○仄○仄，仄仄仄平平。","平仄平仄平，平平仄平平。","仄仄仄平仄，○平平仄平。","仄仄仄平仄，平仄仄○平。","仄仄仄平仄，仄仄仄平平。","仄仄平仄仄，平平○仄平。","平平平平仄，仄仄仄仄平。","平仄平平平，○仄平仄平。"],"paragraphs":["四十未为老，醉翁偶题篇。","醉中遗万物，岂复记吾年。","但爱亭下水，来从乱峰间。","声如自空落，泻向两檐前。","流入岩下溪，幽泉助涓涓。","响不乱人语，其清非管弦。","岂不美丝竹，丝竹不胜繁。","所以屡携酒，远步就潺湲。","野鸟窥我醉，溪云留我眠。","山花徒能笑，不解与我言。","惟有岩风来，吹我还醒然。"],"title":"题滁州醉公亭"}
