{"author":"李中","id":184995,"strains":["仄仄平平仄仄平，仄仄平仄仄平平。","仄平平仄平平仄，仄仄平平仄仄平。","平仄仄平平仄仄，仄平平仄仄平平。","平平仄仄平平仄，仄仄仄平仄仄平。"],"paragraphs":["候馆寥寥辍棹过，酒醒无奈旅愁何。","雨昏郊郭行人少，苇暗汀洲宿雁多。","干禄已悲凋发鬓，结茅终愧负烟萝。","篇章早晚迟知己，苦志忘形自有魔。"],"title":"宿临江驿"}
