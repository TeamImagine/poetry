{"author":"强至","id":182739,"strains":["仄平仄仄仄平平，仄仄平平仄仄平。","仄仄平平平仄仄，仄平平仄仄平平。","仄平仄仄平平仄，仄仄平平仄仄平。","仄仄仄平平仄仄，平平平仄仄平平。"],"paragraphs":["只知倦马趁风沙，不觉啼鶑破物华。","始拟尊前谋小酌，早堪枝上数残花。","壮图惨淡流年驶，乐事参差暮景斜。","薄醉浩歌搔短发，江湖归兴满天涯。"],"title":"一春未尝行乐而群花今已离披感而成篇"}
