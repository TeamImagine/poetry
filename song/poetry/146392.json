{"author":"金君卿","id":146392,"strains":["平仄仄仄仄平仄，仄仄平平平仄仄。","○平仄仄仄平仄，平仄仄仄○仄仄。","仄平仄仄平平平，仄仄平平仄平仄。","仄平仄仄平仄仄，平仄○平仄平仄。","平平仄仄仄仄仄，仄平平平仄平仄。","仄仄仄仄○仄平，仄仄平平仄平仄。","平平平仄仄仄○，仄仄仄平仄平仄。","平仄仄平平仄仄，仄平仄仄平平仄。","仄平仄仄仄仄仄，仄仄平平仄平仄。","平○仄仄平仄平，平仄仄仄平仄仄。"],"paragraphs":["凡物以怪见憎嫉，尔独何为人采拂。","巉顽累叠百千状，人兽鬼魅相髣髴。","裸蛮面缚夷吾囚，日剥风皴子胥骨。","比干爱主心见剖，孙子兼人足先刖。","枯龟灼墨足兆坼，蛰蛇惊春暂蟠屈。","古器断烂犹斵雕，老木鳞皴半枯杌。","僧轩闲杀日月长，㔉地挤排破烟郁。","檐溜滴穷蛾子垤，蔓延引入蜗牛窟。","我来不以尔貌取，所爱铿然最坚质。","终当锻炼持补天，安此兀兀为玩物。"],"title":"怪石"}
