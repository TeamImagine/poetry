{"author":"梅尧臣","id":35747,"strains":["仄仄仄仄仄，仄仄平仄平。","○仄仄平平，仄仄仄仄平。","○○仄仄平，仄○平仄平。","仄仄仄○平，平○平仄平。","平平仄平仄，仄仄仄仄平。","仄平仄仄仄，平平仄仄平。"],"paragraphs":["夏日永以静，渴鸟方在枝。","张口不能言，翕翕两翅披。","庭中有井泉，井深无绠縻。","欲汲假其邻，邻且非我知。","鸿鸥矫河上，比尔得所宜。","得宜岂不乐，胡然我念之。"],"title":"寄永叔"}
