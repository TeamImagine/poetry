{"author":"王安礼","id":191597,"strains":["仄仄平平仄仄平，仄平平仄仄平平。","平平仄仄平平仄，仄仄平平仄仄平。","仄仄平平平仄仄，平平平仄仄平平。","平平仄仄平平仄，仄仄平平仄仄平。"],"paragraphs":["寂寞扬雄与世疏，赖逢佳友慰穷居。","深沉智虑三冬学，磊落胸怀万卷书。","自古贤豪今日盛，看君才调几人如。","还朝好作登瀛客，闻说元臣荐子虚。"],"title":"送子玉赴阙"}
