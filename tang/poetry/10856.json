{"author":"刘禹锡","id":10856,"strains":["平平仄仄平平平，仄平○○平仄平。","平平平平平仄仄，平平仄仄○仄仄。","平平仄仄平平平，仄平平仄平平平。","平平仄仄平仄仄，仄平仄平平仄平。","仄仄○平平仄平，仄平仄仄○平平。","平平平仄平仄仄，仄仄平平平仄仄。","仄○仄仄仄平○，仄平平平平仄仄。","平仄○平○仄平，仄○平仄平平平。","仄平仄仄仄平仄，平仄平平平仄平。","仄平平仄○平仄，平仄平平仄平仄。"],"paragraphs":["沅江五月平堤流，邑人相将浮彩舟。","灵均何年歌已矣，哀谣振檝从此起。","杨桴击节雷阗阗，乱流齐进声轰然。","蛟龙得雨鬐鬛动，䗖蝀饮河形影联。","刺史临流褰翠帏，揭竿命爵分雄雌。","先鸣余勇争鼓舞，未至衔枚颜色沮。","百胜本自有前期，一飞由来无定所。","风俗如狂重此时，纵观云委江之湄。","彩旗夹岸照蛟室，罗袜凌波呈水嬉。","曲终人散空愁暮，招屈亭前水东注。"],"title":"竞渡曲"}
