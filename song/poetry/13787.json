{"author":"宋祁","id":13787,"strains":["仄仄平平仄仄平，平平仄仄仄平平。","平平仄仄平平仄，仄仄平平仄仄平。","平仄仄平平仄仄，仄平平仄仄平平。","仄平平仄平平仄，平仄平平仄仄平。"],"paragraphs":["稷野英僚抱𫈵新，东瓯假守左朱轮。","吴刀列卫州仪盛，越镈催耕海葑春。","萍渚日华摇使旆，蜃天楼影暗潮津。","射堂西出宾簪乐，飞尽歌梁几夕尘。"],"title":"送太常边博士守永嘉郡"}
