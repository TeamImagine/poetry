{"author":"释德洪","id":228458,"strains":["仄仄平平仄仄仄，仄平平仄仄平平。","平平平仄仄平仄，仄仄平平仄仄平。","仄仄仄平平仄仄，平平仄仄仄平平。","平平仄仄平平仄，仄仄平平平仄平。"],"paragraphs":["特筑飞台丈室傍，便惊形胜发天藏。","登临时作一声啸，已觉翛然两袖凉。","待月拭除昏雾色，看云入得野花香。","君看抖擞铃幡意，欲替禅翁为举扬。"],"title":"次韵题清风亭"}
