{"author":"崔日知","id":34870,"strains":["仄平仄平仄，平仄仄平平。","平平仄仄仄，平仄仄平平。","仄仄仄○仄，平平仄仄平。","平平○仄仄，平仄仄平平。","仄仄平平仄，平平仄仄平。","○平仄平仄，仄仄仄平平。","仄仄平平仄，○平仄仄平。","平平仄平仄，平仄仄平平。","仄○仄平仄，平○仄○平。","○仄平○仄，平○仄仄平。","仄平○平仄，仄仄仄平平。","平平平○仄，仄仄仄平平。","仄仄○平仄，平平○仄平。","平仄平平仄，平平仄仄平。","平平○仄仄，仄仄○平○。","仄○平仄仄，仄仄仄平平。","仄仄平平仄，平平平仄平。","平○平仄仄，仄仄仄平平。","仄平平仄仄，平平仄仄平。","○仄平○仄，平平平仄平。","仄平平仄仄，仄仄仄平平。","仄仄○平仄，平仄仄平平。"],"paragraphs":["弱龄好经籍，披卷即怡然。","覃精四十载，驰骋数千言。","孔壁采遗篆，周韦考绝编。","袁公论剑术，孙子叙兵篇。","鲁史君臣道，姬书日月悬。","从师改炎燠，负笈遍山川。","上异西河夏，中非北海玄。","光荣拾青紫，名价接通贤。","既重万锺乐，宁思二顷田。","长戟同分虎，高冠亚附蝉。","晚怀重虚旷，养志息雕镌。","登高惭思拙，匠物谢情妍。","不慕张平子，宁希王仲宣。","谁谓登龙日，翻成刻鹄年。","循循劳善诱，轧轧思微牵。","琢磨才既竭，钻仰德弥坚。","朽木诚为谕，扪心徒自怜。","终期吞鸟梦，振翼上云烟。","赋成先掷地，词高直掞天。","更执抠衣礼，仍开函丈筵。","雾披槐市蔼，水静璧池圆。","愿逐从风叶，飞舞翰林前。"],"title":"冬日述怀奉呈韦祭酒张左丞兰台名贤"}
