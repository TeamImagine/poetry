{"author":"邓深","id":27674,"strains":["仄平平仄仄平平，平仄平平仄仄平。","仄仄平平平仄仄，平平平仄仄平平。","仄平仄仄平平仄，仄仄平平仄仄平。","仄仄仄平平仄仄，平平仄仄仄平平。"],"paragraphs":["雨催柔绿上桑枝，新霁浮云未尽归。","寂寂帘栊留燕舞，阴阴杨柳护莺衣。","莫于绮席嫌筹并，已觉青春作鸟飞。","满径落花愁踏损，羊欣切勿款柴扉。"],"title":"晚春"}
