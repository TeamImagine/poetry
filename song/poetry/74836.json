{"author":"赵蕃","id":74836,"strains":["平平仄仄仄平平，仄仄平平仄仄平。","平仄仄平平仄仄，平平仄仄仄平平。","平平仄仄平平仄，仄仄平平仄仄平。","仄仄平平平仄仄，平平平仄仄平平。"],"paragraphs":["湖山十里芰荷香，稳送朝天一夜航。","前席固应思见贾，留行政不待征黄。","悬知笔下三千字，小试囊中一二方。","自笑侯芭今白首，弹冠何敢企王阳。"],"title":"程阁学知建宁府入对二首  其二"}
