{"author":"马先觉","id":56064,"strains":["仄仄平平仄仄平，仄平仄仄仄平平。","仄平仄仄平平仄，平仄平平仄仄平。","仄仄平平平仄仄，仄平仄仄仄平平。","平平仄仄平平仄，仄仄仄平仄仄平。"],"paragraphs":["料理归期不作难，等闲坐蜕白云轩。","去来自熟三生路，谈笑聊书四偈言。","舍利虽藏多宝塔，化身应返给孤园。","阴功若证菩提果，更与众生洗病根。"],"title":"慧聚僧神济善医能知人死生于数岁或数月之前或有奇疾则以意用药无不差者既享高寿临终甚了了因作二诗哭之僧讳清照神济乃其师号云  其二"}
