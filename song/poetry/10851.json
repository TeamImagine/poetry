{"author":"朱槔","id":10851,"strains":["仄仄平平平仄平，平平仄仄仄平平。","平平平仄平平仄，平仄平平仄仄平。","仄仄平平平仄仄，平平仄仄仄平平。","仄平仄仄平平仄，仄仄平平仄仄平。"],"paragraphs":["昔与春风来此时，携书龊龊伴儿嬉。","山晴栏楯投雌霓，身病林峦号子规。","短发萧萧吹易尽，长江滚滚去何之。","欲追旧事无言说，更作三生石上期。"],"title":"书报国壁向年寓学于此尝见虹下饮溪中复闻子规"}
