{"author":"黄庚","id":160569,"strains":["仄仄平平仄仄平，仄平仄仄仄平平。","仄平仄仄平平仄，平仄平平仄仄平。","仄仄仄平平仄仄，平平仄仄仄平平。","仄平平仄平平仄，仄仄平平仄仄平。"],"paragraphs":["百岁光阴一转蓬，晚年不与少年同。","事因错处人方省，诗到穷时句始工。","献赋未逢杨得意，怜才难遇杜司空。","有时追忆升平事，犹道繁华是梦中。"],"title":"偶成简任肃斋教谕  其二"}
