{"author":"袁高","id":8844,"strains":["仄仄平仄仄，仄平仄平平。","仄○仄○仄，仄仄仄仄平。","仄仄平仄仄，平平仄平平。","仄平平平仄，仄仄仄仄平。","仄平仄仄平，仄仄○仄○。","平仄平平仄，仄仄仄仄平。","仄平仄○仄，仄仄平平平。","平仄仄平仄，平平仄平平。","平平仄平仄，仄仄平平平。","平平仄○平，仄仄平仄平。","平仄平仄仄，仄仄仄仄平。","平平仄仄平，仄仄平仄平。","仄仄平仄仄，仄平平仄平。","仄平平平平，仄仄平平平。","平仄仄平仄，平平仄平平。","平平仄平平，仄○仄平平。","仄仄平仄仄，○平仄平平。","仄平仄仄平，平仄○仄平。","仄仄仄平仄，仄平仄平平。","平平平仄○，平仄平平平。"],"paragraphs":["禹贡通远俗，所图在安人。","后王失其本，职吏不敢陈。","亦有奸佞者，因兹欲求伸。","动生千金费，日使万姓贫。","我来顾渚源，得与茶事亲。","甿辍耕农耒，采采实苦辛。","一夫旦当役，尽室皆同臻。","扪葛上欹壁，蓬头入荒榛。","终朝不盈掬，手足皆鳞皴。","悲嗟遍空山，草木为不春。","阴岭芽未吐，使者牒已频。","心争造化功，走挺麋鹿均。","选纳无昼夜，捣声昏继晨。","众工何枯栌，俯视弥伤神。","皇帝尚巡狩，东郊路多堙。","周回遶天涯，所献愈艰勤。","况减兵革困，重兹固疲民。","未知供御余，谁合分此珍。","顾省忝邦守，又惭复因循。","茫茫沧海间，丹愤何由申。"],"title":"茶山诗"}
