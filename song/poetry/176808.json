{"author":"司马光","id":176808,"strains":["仄平平仄仄平平，平仄平平仄仄平。","仄仄平平平仄仄，平平仄仄仄平平。","仄平仄仄平平仄，平仄平平仄平平。","仄仄平平平仄仄，平平仄仄仄平平。"],"paragraphs":["昔时南面并称孤，今日还为绛灌徒。","忍死祗能添屈辱，偷生不足爱须臾。","一朝从殉倾群客，千古生风激懦夫。","直使强颜臣汉帝，韩彭未必免同诛。"],"title":"田横墓"}
