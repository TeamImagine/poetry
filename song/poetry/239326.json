{"author":"孙觌","id":239326,"strains":["平平仄仄仄平平，仄仄平平仄仄平。","仄仄仄平平仄仄，仄平平仄仄平平。","平平仄仄平平仄，平仄平平仄仄平。","仄仄平平平平仄，仄平平仄仄平平。"],"paragraphs":["鸤鸠一德本来均，七子劬劳咏棘薪。","种玉已成双白璧，起家还见十朱轮。","鳌扉独步中兴日，麟阁他年第几人。","送客谁为千家诔，要看彤笔写光尘。"],"title":"洪内翰母夫人董氏挽词二首  其一"}
