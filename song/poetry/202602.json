{"author":"陆佃","id":202602,"strains":["仄平仄仄仄平平，平仄平平仄仄平。","平仄仄平平仄仄，平平仄仄仄平平。","平平仄仄平平仄，平仄平平仄仄平。","仄仄仄平平仄仄，仄平仄仄仄平平。"],"paragraphs":["使君政事与文章，忧患平生亦备尝。","资善故人今白发，邯郸一梦已黄粱。","田园倚仗千株橘，花萼飘零一树棠。","闻说异书奇字在，不妨分付与诸郎。"],"title":"王圣美学士挽歌词"}
