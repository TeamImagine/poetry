{"author":"贯休","id":41131,"strains":["平平仄仄仄平平，平仄平平仄仄平。","平仄仄平平仄仄，仄平平仄仄平平。","仄平仄仄平平仄，平仄平平平仄平。","仄仄平平平仄仄，平平平仄仄平平。"],"paragraphs":["时清道合出尘埃，清苦为诗不杖媒。","今日桂枝平折得，几年春色并将来。","势扶九万风初极，名到三山花正开。","更有平人居蛰屋，还应为作一声雷。"],"title":"闻许棠及第因寄桂雍"}
