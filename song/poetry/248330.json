{"author":"赵鼎","id":248330,"strains":["仄仄平平平仄平，仄平平仄仄平平。","仄平仄仄仄平仄，仄仄平平仄仄平。","仄仄平平平仄仄，仄平平仄仄平平。","平平仄仄平平仄，仄仄平平仄仄平。"],"paragraphs":["木落江城风露寒，坐惊芳岁逼雕残。","晚来自爱一杯暖，老去元无九日欢。","拟借灵均兰作佩，尚余陶令菊堪餐。","平生遍插茱萸处，短梦悠悠行路难。"],"title":"九日晚坐独酌一杯"}
