{"author":"韦骧","id":190309,"strains":["平平仄仄仄平平，仄仄平平仄仄平。","平仄仄平平仄仄，仄平平仄仄平平。","平平仄仄平平仄，平仄平平仄仄平。","平仄平平平仄仄，仄平平仄仄平平。"],"paragraphs":["痟中邂逅饮寒冰，未及公书慰鄙情。","脂辖近离双凤阙，拜恩新倅五羊城。","旌旗晓过山川秀，笳鼓春归里落荣。","诗社荒凉怀旧将，不知何日可寻盟。"],"title":"董公肃都官被命倅南海以当分符之寄南归道中贶书因以诗为寄一首"}
