{"author":"沈某","id":170580,"strains":["平平仄仄仄平平，仄仄平平仄仄平。","平仄仄平平仄仄，仄平平仄仄平平。","平平平仄仄平仄，平仄平平平仄平。","平仄平平仄平仄，仄平仄仄仄平平。"],"paragraphs":["清江绕槛白鸥飞，坐看潮痕上钓矶。","松菊未荒元亮径，芰荷先制屈平衣。","窗前枫叶晓初落，亭下鲈鱼秋正肥。","安得从君理蓑笠，櫂歌相趁入烟霏。"],"title":"臞庵"}
