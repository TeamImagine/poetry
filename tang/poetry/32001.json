{"author":"韩偓","id":32001,"strains":["平平仄仄仄平平，仄仄平平仄仄平。","仄仄平仄平仄仄，仄平平仄仄平平。","平平仄仄平平仄，平仄仄平仄仄平。","仄仄平平仄平仄，平平仄仄仄平平。"],"paragraphs":["凄凄恻恻又微嚬，欲话羇愁忆故人。","薄酒旋醒寒彻夜，好花虚谢雨藏春。","萍蓬已恨为逋客，江岭那知见侍臣。","未必交情系贫富，柴门自古少车尘。"],"title":"丙寅二月二十二日抚州如归馆雨中有怀诸朝客"}
