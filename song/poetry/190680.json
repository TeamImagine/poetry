{"author":"韦骧","id":190680,"strains":["平平平仄○，仄仄平平平。","仄仄○平仄，○平仄仄仄。","平平○仄仄，仄仄仄平平。","平仄平平仄，平平仄仄仄。","仄平平仄仄，仄○仄平平。","仄仄○平仄，平平仄仄○。","平平平仄仄，仄仄仄平平。","○仄平平仄，○平仄仄仄。","平平平仄○，平○仄平平。","仄仄平○仄，平平仄仄平。","○平平仄仄，仄仄仄平○。","仄○平○仄，平平仄仄仄。","○平仄○仄，仄仄仄平平。","○仄○平○，平平仄仄平。","平平平仄仄，平仄仄平平。","○仄平平仄，平平仄仄平。","仄平平仄仄，仄仄？平平。","仄○平平仄，○平仄仄仄。","平○○仄仄，平仄仄平平。","仄仄平平仄，平○仄仄○。"],"paragraphs":["纷纷随朔吹，及物任洪纤。","足以称为瑞，疏哉比撒盐。","朝飞收羽翼，夜象晦钩钤。","农望先知喜，童心岂易厌。","对疑银界色，啖胜露华甜。","寸隙期皆遍，微埃迥不兼。","豪筵宾酒壮，远塞虏兵殱。","长坂愁羁旅，空山困隐潜。","尘怀经岁挠，清兴此时添。","已变琼铺砌，还惊絮扑帘。","扁舟谁念戴，采笔自追淹。","野思生犹浅，诗情雅若爓。","凝眸万顷白，引袖六花尖。","和寡思琴操，赀高忆酒帘。","江潮云盖水，楼阁玉妆檐。","折竹惊寒雀，衰葭拥暮鹣。","冷官饶寂寞，僻邑飬安恬。","坐患凶年久，行忧疠气渐。","探深评尺咫，均庆及闾阎。","仰恃贤侯德，无劳太史占。"],"title":"和观雪二十韵"}
