{"author":"周孚","id":63538,"strains":["平平仄仄仄平平，平仄平平仄仄平。","仄仄平平仄仄仄，仄平平仄仄平平。","仄平仄仄平平仄，仄仄平平仄仄平。","仄仄仄平平仄仄，平平平仄仄平平。"],"paragraphs":["欹倾老屋寄江滨，曾见官居四过春。","两屐崎岖那惮远，一尊仓卒不言贫。","旧游到此俱尘迹，异县惟君是故人。","偪仄老怀无与语，更炊香稻住逡巡。"],"title":"赠胡应诚"}
