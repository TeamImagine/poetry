{"author":"陆游","id":36488,"strains":["仄仄平平仄仄平，仄平仄仄仄平平。","平平仄仄平平仄，仄仄平平仄仄平。","平仄仄平平仄仄，仄平平仄仄平平。","仄平仄仄平平仄，仄仄平平仄仄平。"],"paragraphs":["父老招呼共一觞，岁犹中熟有余粮。","荞花漫漫浑如雪，豆荚离离未著霜。","山路猎归收兔网，水濵农隙架鱼梁。","醉看四海何曾窄，且复相扶醉夕阳。"],"title":"初冬从父老饮村酒有作"}
