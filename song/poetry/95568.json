{"author":"赵师秀","id":95568,"strains":["平平仄仄仄平平，仄仄平平仄仄平。","平仄仄平平仄仄，仄平仄仄仄平平。","仄平仄仄平平仄，平仄平平仄仄平。","平仄仄平平仄仄，仄平平仄仄平平。"],"paragraphs":["身如瘦鹤已伶俜，一卧兼旬更有零。","朝客偶知亲送药，野僧相保密持经。","力微尚觉衣裳重，才退难徼笔砚灵。","惟有爱花心未已，遍分黄菊插空瓶。"],"title":"病起"}
