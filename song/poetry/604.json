{"author":"徐铉","id":604,"strains":["仄仄平平仄仄平，仄平平仄仄平平。","仄平仄仄平平仄，仄仄平平仄仄平。","仄仄平平平仄仄，仄平平仄仄平平。","平平仄仄平平仄，仄仄平平仄仄平。"],"paragraphs":["绿树阴阴惬豫游，早蝉清韵远还收。","唤回昼梦和宫漏，引起微凉助麦秋。","禁柳烟中飞乍觉，御沟声里听偏幽。","群生遂性宸章悦，从此人间不识愁。"],"title":"奉和御制闻早蝉"}
