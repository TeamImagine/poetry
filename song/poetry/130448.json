{"author":"闻人宇","id":130448,"strains":["仄仄平仄仄仄平，仄平平仄仄平平。","仄平仄仄仄平仄，仄仄平平仄仄平。","平仄平平平仄仄，平平仄仄仄平平。","仄平仄仄平平仄，仄仄平平仄仄平。"],"paragraphs":["郡邑相望路半停，屹然香刹耸林坰。","罢参释子忘情久，应供胡僧入梦灵。","东去无情波缭绕，西来有意柏葱青。","定知俗驾经过少，月上松扉不用扃。"],"title":"海盐鹿苑寺"}
