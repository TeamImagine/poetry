{"author":"刘敞","id":174293,"strains":["○仄仄○平，仄平平仄平。","仄仄仄平平，平平平仄平。","仄平仄平仄，仄仄平仄平。","仄仄仄平平，平平仄平平。","○○平平仄，仄仄平平平。","平平仄仄仄，仄仄平仄平。","○仄仄○仄，仄平仄平平。","平平仄仄仄，仄仄○○○。","仄仄平仄仄，平平仄○平。","平平仄？平，仄仄仄仄仄。"],"paragraphs":["献歳涉重江，仲春安我居。","众物已熙熙，新花生遶庐。","解装慰羁旅，置此琴与书。","稍稍道吾真，幽襟得轩虚。","颇闻兰陵俗，尚有荀卿余。","文章幸仰止，夙好今欲摅。","膏雨复应候，带经得耕锄。","歌成拟焱氏，赋就期相如。","出处方自尔，名声亦从渠。","无烦畏礨民，屑屑俎豆予。"],"title":"初到毗陵"}
