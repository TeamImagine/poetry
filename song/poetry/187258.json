{"author":"刘摰","id":187258,"strains":["仄仄平平仄仄平，仄平平仄仄平平。","仄平平仄平平仄，平仄平平仄仄平。","平仄仄平平仄仄，仄平仄仄仄平平。","仄平仄仄平平仄，仄仄平平仄仄平。"],"paragraphs":["绿玉交柯蔽郁深，碧萝寒幄静沈沈。","最宜初旭晞晴霭，时有珍禽宅翠阴。","终日对为佳客伴，几年相慰故谿心。","主人已有秋风兴，更听疏蝉抱叶吟。"],"title":"庭前有古槐一株枝叶扶疏广荫一亩每当月夕风晨辄为婆娑其下空翠滴衣心神清越感秋寄兴情见乎词"}
