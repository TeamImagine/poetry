{"author":"杨公远","id":151401,"strains":["平平平仄仄平平，仄仄平平仄仄平。","仄仄平平平仄仄，平平平仄仄平平。","平平仄仄平平仄，仄仄平平仄仄平。","仄仄平平平仄仄，平平仄仄仄平平。"],"paragraphs":["孤山仙冢草菲菲，姓字留将后世知。","遣稿文无封禅事，名家梅有影香诗。","祇惭老子携琴晚，不见苍头放鹤时。","一瓣心香聊敢敬，寒泉自掬酹甆卮。"],"title":"谒和靖先生墓借斗山韵"}
