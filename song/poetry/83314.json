{"author":"陈文蔚","id":83314,"strains":["平平仄仄仄平平，平仄平平仄仄平。","平仄仄平平仄仄，仄平仄仄仄平平。","仄平仄仄平平仄，平仄平平仄仄平。","仄仄仄平平仄仄，平平仄仄仄平平。"],"paragraphs":["相逢便欲作归谋，为子殷勤一日留。","山好不妨和雨看，水平重得绕湖游。","酒须更放微醺饮，诗亦无劳着意求。","别去不愁山水隔，兴来径理雪中舟。"],"title":"乙卯正月别子融"}
