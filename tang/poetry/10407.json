{"author":"陈羽","id":10407,"strains":["仄平平仄仄平平，仄仄平平仄仄平。","仄仄仄平平仄仄，仄平平仄仄平平。","平平仄仄平平仄，仄仄平平仄仄平。","仄仄仄平平仄仄，仄平平仄仄平平。"],"paragraphs":["九重门锁禁城秋，月过南宫渐映楼。","紫陌夜深槐露滴，碧空云尽火星流。","风清刻漏传三殿，甲第歌钟乐五侯。","楚客病来乡思苦，寂寥灯下不胜愁。"],"title":"长安卧病秋夜言怀"}
