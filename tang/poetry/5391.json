{"author":"薛据","id":5391,"strains":["平平平仄平，仄仄平仄平。","平平仄仄仄，仄仄平仄平。","平仄仄平平，仄仄○○平。","平平平平仄，仄仄平平平。","仄仄平平仄，平平平仄平。","仄○平仄仄，平仄仄仄平。","平仄平平平，仄平○仄平。","仄仄平仄仄，平○平仄平。","仄平仄平平，仄仄○仄平。","平○仄平仄，仄仄平平平。","仄平仄仄○，仄仄平平平。","平平平仄仄，平仄平平平。"],"paragraphs":["明时无废人，广厦无弃材。","良工不我顾，有用宁自媒。","怀策望君门，岁晏空迟回。","秦城多车马，日夕飞尘埃。","伐鼓千门启，鸣珂双阙来。","我闻雷雨施，天泽罔不该。","何意斯人徒，弃之如死灰。","主好臣必效，时禁权不开。","俗流实骄矜，得志轻草莱。","文王赖多士，汉帝资群才。","一言并拜相，片善咸居台。","夫君何不遇，为泣黄金台。"],"title":"怀哉行"}
