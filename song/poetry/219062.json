{"author":"蔡肇","id":219062,"strains":["平平平仄仄平平，仄仄平平平仄平。","仄仄仄平平仄仄，仄平平仄仄平平。","平平仄仄仄平仄，仄仄平平仄仄平。","平仄平平平仄仄，平平平仄仄平平。"],"paragraphs":["清秋官舍酒瓶空，满袖黄花情所钟。","忽得数篇吟可老，绝知开口笑难逢。","浮舟有底不归去，戏马犹能限莫从。","江上鲈鱼三尺许，西风欹枕梦魂浓。"],"title":"和慎思重九考罢试卷书呈同院诸公"}
