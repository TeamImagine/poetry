{"author":"郭祥正","id":192696,"strains":["仄仄平平仄仄平，仄平平仄仄平平。","仄平平仄平平仄，仄仄平平仄仄平。","仄仄平平平仄仄，仄平仄仄仄平平。","平平仄仄平平仄，仄仄平平仄仄平。"],"paragraphs":["七十人稀九十翁，数椽寒屋历溪东。","俯窥声利非吾事，自得逍遥与古同。","三叠琴心调夜月，一杯茗酌送春风。","趋庭有子明诗礼，善泽源源未可穷。"],"title":"赠历溪张居士"}
