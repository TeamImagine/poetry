{"author":"释居简","id":91173,"strains":["仄仄平平仄仄平，仄平仄仄仄平平。","仄平平仄仄平仄，仄仄平平仄仄平。","仄仄平平平仄仄，仄平仄仄仄平平。","仄平仄仄平平仄，仄仄平平仄仄平。"],"paragraphs":["尺水涵空镜不尘，晚秧疏密政亭匀。","叶膏微雨潜分润，手栉鲜风不厌频。","万斛堂堂嗟既没，数茎矗矗喜怀新。","钵盂只靠家田饭，薄享无功弗愧人。"],"title":"盆蕉盆稼各一首  其二"}
