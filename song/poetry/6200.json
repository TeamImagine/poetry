{"author":"黄彦辉","id":6200,"strains":["仄仄平平仄仄平，平平平仄仄平平。","平平平仄平平仄，平仄平平仄仄平。","仄仄平平平仄仄，仄平平仄仄平平。","仄平平仄平平仄，平仄平平仄仄平。"],"paragraphs":["古寺云深去路赊，来分僧钵共生涯。","依稀池草成春梦，容易江梅老岁华。","长铗悲弹三尺雪，短檠寒落五更花。","夜来风雨催归急，为报河阳令尹家。"],"title":"古寺"}
