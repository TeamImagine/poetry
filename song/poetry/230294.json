{"author":"许景衡","id":230294,"strains":["仄仄平平平仄仄，仄平平仄仄平平。","仄平仄仄平平仄，仄仄平平仄仄平。","平仄仄平平仄仄，仄平平仄仄平平。","平平仄仄平平仄，仄平平平仄仄平。"],"paragraphs":["斗禄驱驰惊岁晚，世涂龃龉奈时何。","也知犬马犹能养，自恨田园苦不多。","儿女近来浑长浪，弟兄何事尚奔波。","横塘卜筑今应好，试为频频理钓蓑。"],"title":"寄家兄"}
