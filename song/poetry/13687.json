{"author":"宋祁","id":13687,"strains":["平平仄仄仄平平，仄仄平平仄仄平。","仄仄平平平仄仄，平平平仄仄平平。","平平仄仄平平仄，平仄平平仄仄平。","平仄平平平仄仄，仄平平仄仄平平。"],"paragraphs":["三时受诏拥缇油，曲笔无功苦思抽。","不得成书同太史，须知非我异春秋。","空言自合因人废，残藁犹应盖瓿留。","归卧私庭深阁笔，饱尝鸡膳太悠悠。"],"title":"癸酉六月奉诏修耤田记十一月诏罢赋诗"}
