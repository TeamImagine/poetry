{"author":"文天祥","id":156539,"strains":["仄平○仄仄，仄平仄平○。","平平仄仄仄，平仄平平平。","仄○仄平平，仄仄平仄○。","仄仄仄平仄，仄平仄○○。","平平仄仄仄，仄仄平平平。","仄仄仄○仄，仄仄平平平。","仄平平仄平，仄仄仄○仄。","平平仄平仄，平仄仄平平。","仄平仄仄仄，仄仄仄○平。","仄仄仄仄仄，平仄平○平。","仄平仄平仄，平仄○平平。","仄平○平平，仄仄平仄平。","平仄仄平仄，仄仄平仄○。","○平仄平仄，仄仄平仄仄。","平平仄○仄，仄仄平平○。","平○仄仄仄，○平○仄○。","平平仄仄平，仄仄平仄平。","仄仄平仄仄，○仄平仄平。","仄平仄平平，仄仄仄平平。","仄平仄仄仄，仄仄平平平。","○平平仄平，仄平仄○平。","平平平仄仄，平平仄仄平。","仄仄平仄平，平平平仄仄。","仄仄平仄○，仄仄平平平。","平仄平平平，仄平平仄平。","平仄平仄仄，平平仄平平。","平仄仄仄仄，仄仄平平平。"],"paragraphs":["昔时张叔夜，统兵赴勤王。","东都一不守，羸马迁龙荒。","适过白沟河，裂眦须欲张。","绝粒不遄死，仰天扼其吭。","群臣总奄奄，一土垂天光。","读史识其地，抚卷为凄凉。","我生何不辰，异世忽相望。","皇图遘阳九，天堑满飞堭。","引兵诣阙下，捧土障澜狂。","出使义不屈，持节还中郎。","六飞独南海，金钺将煌煌。","武侯空威心，出狩惊四方。","吾属竟为虏，世事吁彼苍。","思公有奇节，一死何慨慷。","江淮我分地，我欲投沧浪。","沧浪却不受，中原行路长。","初登项籍宫，次览刘季邦。","涉足河与济，回首嵩与恒。","下车抚梁门，上马指楼桑。","戴星渡一水，惨淡天微茫。","行人为我言，宋辽此分疆。","悬知公死处，为公出涕滂。","恨不持束刍，徘徊官道傍。","我死还在燕，烈烈同肝肠。","今我为公哀，后来谁我伤。","天地垂日月，斯人未云亡。","文武道不坠，我辈终堂堂。"],"title":"白沟河"}
