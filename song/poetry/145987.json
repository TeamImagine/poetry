{"author":"释行海","id":145987,"strains":["仄平平仄仄平平，仄仄平平仄仄平。","仄仄平平平仄仄，仄平仄仄仄平平。","仄平仄仄平平仄，平仄平平仄仄平。","仄仄仄平平仄仄，平平平仄仄平平。"],"paragraphs":["战曾无甲马无鞍，谏猎书生贱武官。","每忆云中擒虏健，几番雪里枕戈寒。","箙留响箭机心在，袍损团花血点干。","间拍旧弓怜臂力，更怜西北战场宽。"],"title":"次徐相公韵十首 老将"}
