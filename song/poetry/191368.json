{"author":"冯山","id":191368,"strains":["平仄平仄仄，仄平仄仄平。","平仄仄平仄，仄仄平仄平。","○○仄仄平，仄仄平平平。","平平仄仄仄，仄仄○平平。","平仄○○仄，平仄○仄平。","仄仄仄仄仄，仄仄平平平。","仄平仄平仄，仄仄仄○平。","○○仄平仄，仄仄平平平。","仄平○仄平，平仄仄仄平。","仄仄仄仄平，仄仄平仄平。","仄○○仄仄，仄平平平平。","仄仄平仄○，仄仄平平○。","平平仄平仄，仄仄平仄平。","○平平平平，○仄平仄平。","仄仄仄平仄，平仄平仄平。","○仄仄平仄，仄仄○仄平。","平平仄仄仄，平仄仄仄平。","仄仄○仄仄，仄平平平平。","平平仄平仄，○仄仄仄平。","仄仄平仄平，仄仄仄仄平。","平仄○仄仄，仄仄平仄平。","平平仄平仄，平仄○仄平。"],"paragraphs":["双石非梓石，厥初置者谁。","埋没不知岁，复有贤者知。","王分逼汉邕，郑篆源秦斯。","今人竟未及，墨本收清奇。","文字相称古，铭记兼以诗。","铁画隐石骨，郁屈蟠蛟螭。","李丞嗜奇古，见石喜且悲。","眈眈建华屋，落落刊丰碑。","尔来三十年，堂在石已移。","幸未仆作桥，上有车马驰。","缺折从瓦砾，叠为垣墙基。","一见丛筿间，若与平生期。","清泉去尘垢，始露金玉姿。","殷勤还兹堂，如母逢厥儿。","对以古书卷，环以秋竹枝。","胜舍结高义，出处相与随。","夷齐秉达节，颠沛不少亏。","岂事燕处玩，可为终身规。","嗟嗟石何有，三赏百见欺。","好恶凡在人，显晦若有时。","官满当舍去，弃置无复疑。","聊书告神物，为我当护持。"],"title":"爱石堂"}
