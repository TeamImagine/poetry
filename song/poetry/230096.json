{"author":"许景衡","id":230096,"strains":["平平仄平平，平平仄平仄。","平仄仄平仄，平平仄平仄。","平平平○仄，仄仄○仄仄。","平○仄平仄，平仄平平仄。","仄仄仄平○，平平仄○仄。","○○仄仄仄，平○仄平仄。","平平仄○平，平仄仄平仄。","仄仄平平平，仄仄仄平仄。","平平仄平平，平仄平仄仄。","平平仄○仄，仄仄平平○。","平平○平仄，平仄仄仄仄。","仄平仄平仄，仄仄平平仄。","平平仄平仄，仄仄仄平仄。","平平仄平仄，仄仄○仄仄。","平○平仄仄，仄仄仄仄仄。","仄仄平仄平，平平仄仄仄。","平○仄平仄，仄仄平平仄。","仄平平仄仄，平平仄平仄。","仄仄仄平平，平平○仄仄。"],"paragraphs":["幽居在山腰，斯堂近山顶。","松竹琐阴翳，轩窗辟光炯。","先生为题榜，醉墨重九鼎。","登临属秋半，揺落江山迥。","独鸟点晴空，斜阳乱帆影。","相将举网去，鸣榔尽渔艇。","含情寓毫端，羞涩对清景。","却忆初来时，积雪照高岭。","余香舞寒梅，芳意萌野杏。","英英座中客，玉树凌风并。","天涯叹沦落，谁使脱陷阱。","怆然抚陈迹，晓梦惊初醒。","年来饱经事，百念欲灰冷。","君恩等山岳，此意犹耿耿。","何当伸报效，万一免罪眚。","杖屦时往来，壶觞欲酩酊。","樊笼戢鸿鹄，末俗多蛙黾。","此心端不谬，余生亦何幸。","但恐主人瞋，尘沙污异境。"],"title":"登清胜堂呈长兄"}
