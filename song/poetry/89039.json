{"author":"徐玑","id":89039,"strains":["平平仄仄仄平平，仄仄平平仄仄平。","仄仄平平平仄仄，平平仄仄仄平平。","仄平仄仄平平仄，仄仄平平仄仄平。","仄仄仄平平仄仄，仄平仄仄仄平平。"],"paragraphs":["城中日日望南湖，乞得闲来访隠居。","渐有秋霖篱菊长，才无暑气渚莲疏。","壁间古画多贤像，案上尘编半佛书。","未见主人逢稚子，不通姓字独踟躇。"],"title":"访湖友"}
