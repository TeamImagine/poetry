{"author":"程公许","id":106528,"strains":["仄平仄仄仄平平，平仄平平仄仄平。","平仄仄平平仄仄，平平平仄仄平平。","平平仄仄平平仄，仄仄平平仄仄平。","平仄平平平仄仄，仄平平仄仄平平。"],"paragraphs":["寸心炯炯水朝东，云绕通明一朵红。","螭籀荐祥天眷顾，鸡竿衔赦日冲融。","遥知万国趋尧彩，可使前旒隔舜瞳。","京阙陵园须汛扫，圣心原不慕边功。"],"title":"元正和洪司令纪事二首  其一"}
