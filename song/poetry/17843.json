{"author":"吴芾","id":17843,"strains":["仄仄仄平平，仄仄仄平仄。","仄仄仄仄○，仄仄仄仄仄。","平仄仄仄平，仄仄平平仄。","仄仄仄仄平，仄平仄平仄。","平仄仄平平，仄仄仄平仄。","平平平仄平，仄仄仄平仄。","平平平平平，仄仄○仄仄。","仄仄仄仄平，平平仄平仄。","仄仄仄平○，平仄平仄仄。","仄仄平仄平，仄平○仄仄。","○仄仄仄平，仄仄平平仄。","仄○平仄平，仄平平仄仄。"],"paragraphs":["大暑苦河鱼，久乃变成痢。","辗转枕席间，百药几尽试。","神气顿索然，不止形容悴。","自谓与鬼邻，偶然有生意。","方欲少开眉，赤目又为祟。","余年能几何，十日不知味。","今虽强支持，下箸犹畏忌。","去岁夏到官，今年又秋至。","默数一年中，安好无一二。","顾此衰病躯，岂堪长代匮。","回首望故山，幸有宽闲地。","不如归去来，笑歌聊自慰。"],"title":"病中有感"}
