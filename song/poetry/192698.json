{"author":"郭祥正","id":192698,"strains":["仄平平仄仄平平，仄仄平平仄仄平。","平仄仄平平仄仄，平平仄仄仄平平。","平平仄仄平平仄，平仄平平仄仄平。","仄仄平平平仄仄，平平平仄仄平平。"],"paragraphs":["倦提椽笔厌承明，帝与兵符帅十城。","箫鼓裂云迎五马，山川收雨引双旌。","藏舟浦暖鱼频跃，教弩台空雁不惊。","入境观风先可喜，秋田高下熟香秔。"],"title":"代先书奉迎庐帅元舆待制"}
