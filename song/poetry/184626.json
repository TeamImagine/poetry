{"author":"范纯仁","id":184626,"strains":["平平平仄仄，仄仄仄平平。","仄仄○平仄，平平仄仄平。","平平平仄仄，平仄仄平○。","仄仄平平仄，平平仄仄平。","平平平仄仄，仄仄○○平。","仄仄平平仄，平平仄仄平。"],"paragraphs":["曾陪湖上醉，一别十秋风。","向老相知少，追欢旧德同。","花香来席上，歌韵彻云中。","美酒盈尊绿，新妆映烛红。","清时宜共乐，白雪和难工。","便合归休去，荒田附郭东。"],"title":"和微之湖亭席上见赠"}
