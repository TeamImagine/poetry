{"author":"俞德邻","id":153249,"strains":["仄平平仄仄平平，平仄平平仄仄平。","平仄仄平平仄仄，平平仄仄仄平平。","平平仄仄平平仄，仄仄平平仄仄平。","仄仄平平仄平仄，平平平仄仄平平。"],"paragraphs":["藕花汀畔柳丝垂，杯酒殷勤话别离。","风雨对床空有约，池塘梦草竟无诗。","荒坟日落谁人吊，古屋苔深独我悲。","毕竟功名大槐国，排云书在即丰碑。"],"title":"悼俞仁则"}
