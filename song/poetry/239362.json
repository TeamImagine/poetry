{"author":"孙觌","id":239362,"strains":["仄仄平平平仄仄，仄平平仄仄平平。","平平仄仄平平仄，仄仄平平仄仄平。","仄仄仄平平仄仄，平平仄仄仄平平。","平平平仄平平仄，平仄平平仄仄平。"],"paragraphs":["少日声名推大阮，一时门地数南强。","家肥自称河鲂贵，庙荐犹闻涧藻香。","羽化忽惊双鹤去，巢空不复九雏将。","归魂无用哀笳送，仿佛吹箫在帝乡。"],"title":"族婶强氏挽词"}
