{"author":"周紫芝","id":241573,"strains":["平平仄仄仄，平仄仄仄平。","平○平平○，仄仄平平平。","○平平仄仄，仄仄平平平。","平平仄平仄，仄仄仄仄平。","仄平仄○仄，仄仄平平平。","平平平平平，仄仄仄平平。","仄仄平仄仄，仄仄平平○。","平平平仄平，仄平仄○平。","平仄仄仄平，仄仄平○平。","仄平仄仄仄，仄仄平平平。"],"paragraphs":["轩皇出御世，垂拱坐法宫。","时闻康衢间，处处歌儿童。","霓旌旋羽盖，问道来崆峒。","天师广成子，道实与帝同。","一言忽相契，四海俱同风。","天师初何言，涿鹿未为功。","盖以清浄福，下浃寰区中。","君臣俱好生，自然格苍穹。","天道本好还，报以归其躬。","一千二百岁，此寿何由穷。"],"title":"时宰生日诗六首  其二"}
