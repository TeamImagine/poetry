{"author":"魏野","id":188275,"strains":["平平仄仄仄平平，仄仄平平仄仄平。","平仄平平平仄仄，仄平平仄仄平平。","仄平平仄平平仄，仄仄平平仄仄平。","仄仄平平平仄仄，仄平仄仄仄平平。"],"paragraphs":["山前衙署枕河湄，遂意荣居事可知。","华省图书虽暂别，故乡风物似相随。","遶城奔浪喧更鼓，隔岸征帆映酒旗。","刻石将同王阁长，永留遗爱向歌诗。"],"title":"河中孙学士以诗见寄因次本韵继和三章用为酬赠  其三"}
