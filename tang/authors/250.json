{"name":"孟浩然","id":250,"desc":"孟浩然，字浩然，襄阳人。少隐鹿门山，年四十，乃游京师。常于太学赋诗，一坐嗟伏，与张九龄、王维为忘形交。维私邀入内署，适明皇至，浩然匿床下，维以实对。帝喜曰：“朕闻其人而未见也。”诏浩然出，诵所为诗。至“不才明主弃”，帝曰：“卿不求仕，朕未[尝]常弃卿，奈何诬我？”因放还。采访使韩朝宗约浩然偕至京师，欲荐诸朝。会与故人剧饮懽甚，不赴。朝宗怒，辞行，浩然亦不悔也。张九龄镇荆州，署为从事。开元末，疽发背卒。浩然为诗，伫兴而作，造意极苦，篇什既成，洗削凡近，超然独妙，虽气象清远，而采秀内映，藻思所不及。当明皇时，章句之风大得建安体，论者推李杜为尤，介其间能不愧者，浩然也。集三卷，今编诗二卷。  孟浩然，襄阳人。开元二十八年卒，年五十二。（复出一首）"}
