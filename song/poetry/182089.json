{"author":"强至","id":182089,"strains":["仄平仄○平，仄仄仄仄仄。","平仄平仄○，仄仄仄平仄。","平○仄平平，仄仄平仄仄。","○平仄仄仄，○仄仄平仄。","仄平○平平，仄仄平仄仄。","平仄仄平平，平仄平平仄。","仄平仄平平，○仄仄平仄。","仄平仄平平，○仄平仄仄。","平平仄平平，仄仄平仄仄。","平○仄仄平，平仄仄仄仄。","平仄平仄平，仄平平仄仄。","仄仄仄仄平，平仄仄○仄。","平○仄平平，仄仄平平仄。"],"paragraphs":["歙山碧参差，歙水绿演漾。","之子山水间，筑室傲天壤。","山空鸟飞鸣，水净鱼下上。","观鱼悟至乐，听鸟悦幽响。","一樽泯悲欢，万事齐俯仰。","人境两翛然，无复尘区想。","故人石渠英，缘以命堂榜。","作诗羡高怀，中服非外奖。","嗟今急名人，疾足投世网。","心挠迹固喧，求得道已枉。","兹理曾莫知，所趋岐已两。","予亦慕子徒，泉石久思往。","何当伴琴觞，一鼓东南桨。"],"title":"题婺源胡氏翛然堂"}
