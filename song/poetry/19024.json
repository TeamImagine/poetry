{"author":"陈棣","id":19024,"strains":["平平仄仄仄平平，仄仄平平仄仄平。","平仄平平仄平仄，平平平仄仄平平。","仄平仄仄平平仄，仄仄平平仄仄平。","仄仄平平平仄仄，平平平仄仄平平。"],"paragraphs":["荣枯宠辱尽强名，老去无堪只自惊。","尤物端能乱人意，粗官安得有诗情。","暂凭竹杖聊相谑，敢对金樽略放行。","果向诗坛寻旧约，心如江水不须盟。"],"title":"高师鲁以诗求鹤膝杖且有诗坛寻盟之语戏次其韵  其二"}
