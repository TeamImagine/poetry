{"author":"章甫","id":64739,"strains":["仄仄仄平平，仄平仄平平。","仄仄仄平仄，仄仄平平平。","平平平仄平，平仄平平平。","仄仄仄平仄，仄平○仄平。","平平仄○仄，平仄○平平。","平平仄仄仄，仄仄仄仄○。","○平仄仄平，仄仄平平平。","平仄仄仄仄，○仄平平平。","仄仄仄仄仄，仄平仄平平。","仄仄平仄平，仄仄仄○平。","仄仄仄平平，仄仄○仄平。","仄平平仄平，平仄平平平。"],"paragraphs":["忆昨岁云徂，舣舟岳阳楼。","获见故人面，使我明双眸。","今年风露凉，君亦来荆州。","笑语倍畴昔，举杯相劝酬。","词锋一当百，雕鹗横高秋。","春风待变化，勇往不可留。","看花得意时，岂独为身谋。","伊予坐懒慢，行矣归林丘。","世故百念冷，潜鱼畏吞钩。","出处虽异途，十载契分投。","肉食与藜羹，未用分劣优。","出门天地宽，鹏鷃逍遥游。"],"title":"送陈弥高"}
