{"author":"王迈","id":107406,"strains":["平平平平平，平仄仄仄仄。","仄仄平平平，平平仄仄仄。","仄仄平仄仄，仄仄平仄仄。","○仄仄平平，平平平○○。","平仄平平平，平仄平平仄。","仄平○仄仄，平仄平仄仄。","仄仄仄仄平，平平仄平仄。","仄仄仄仄平，平仄平平仄。","仄平仄仄平，仄仄仄仄仄。","仄平平仄平，仄仄仄平○。","平仄平平平，仄仄仄平仄。","仄仄仄平仄，平仄平仄仄。","平平仄平平，平仄仄仄仄。","仄平平仄平，仄仄仄仄○。","平平仄平仄，平仄平平仄。","平○仄仄仄，仄仄平仄仄。","仄仄仄仄平，平平○仄仄。","仄仄仄平平，平平仄平仄。","平平仄仄平，仄仄平平仄。","仄平○仄平，仄仄○仄○。","仄仄仄仄平，平仄仄○仄。","平平仄仄平，平仄平平仄。"],"paragraphs":["吾宗居漳滨，枌社足不到。","迫岁携琴书，迢迢以谒告。","草木同臭味，水火随湿燥。","行色念辛酸，开樽勤燕劳。","葭管阳方升，凌室冰新破。","语言颇有味，知子为跨灶。","日暮望白云，江头理归柂。","别我乞赠言，求以为宗好。","谢安自荐玄，杜子每念佐。","子真玄佐流，我誉不为过。","惟学无他逵，损益在勤惰。","我昔少年日，萤雪功自课。","呕肝缀文词，悬胆警坐卧。","甑寒心自怜，笔冻指欲堕。","牛羊事刍牧，鸿雁谋粱稻。","慈亲日待养，一第天所报。","愿子继自今，书田深种播。","定力要坚持，居安谨无躁。","青云信有梯，我已为前导。","后来当有人，衮衮如响和。","洗耳候凯音，嘉节迫吹帽。","呼童办楮英，为子征西贺。"],"title":"送族侄千里归漳浦"}
