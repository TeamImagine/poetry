{"author":"吴芾","id":18088,"strains":["仄平平仄仄平平，仄仄平平仄仄平。","平仄平平平仄仄，仄平平仄仄平平。","仄平仄仄平平仄，仄仄平平仄仄平。","平仄仄平平仄仄，仄平仄仄仄平平。"],"paragraphs":["丈夫穷饿亦陶陶，肯使胸襟挂一毫。","千古功名输慷慨，百年荣辱付酕醄。","斗间古剑光芒直，雪后青松意气高。","安得泊船沽美酒，月明相对读离骚。"],"title":"题养浩轩"}
