{"author":"彭汝砺","id":201454,"strains":["仄仄平平平仄平，平平平仄仄平平。","平平仄仄平平仄，仄仄平平平仄平。","仄仄平平平仄仄，平平仄仄仄平平。","仄平仄仄平平仄，仄仄平平仄仄平。"],"paragraphs":["白首扁舟西复东，沧江时对百花丛。","山光缥缈云霄外，水汽溟蒙烟霭中。","似酒鹅儿随暮雨，于飞燕子语春风。","一杯欲饮终无绪，想望邻家鹤发翁。"],"title":"江上寄广汉屯田丈"}
