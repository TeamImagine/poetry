{"author":"高鹏飞","id":118192,"strains":["平仄平平仄仄平，平平平仄仄平平。","仄平仄仄平平仄，仄仄平平仄仄平。","仄仄仄平平仄仄，仄平平仄仄平平。","仄平仄仄平平仄，仄仄平平平仄平。"],"paragraphs":["千里辞家不作难，归来春事总阑珊。","久留午梦梅黄雨，重索冬衣麦秀寒。","百箔老蚕铺雪乳，一庭新竹长琅玕。","此时正喜民财阜，野草闲花任自残。"],"title":"首夏"}
