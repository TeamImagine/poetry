{"author":"史浩","id":19603,"strains":["平平仄仄仄平平，仄仄平平仄仄平。","仄仄仄平平仄仄，仄平平仄仄平平。","仄平仄仄平平仄，仄仄平平仄仄平。","平仄平平仄平仄，仄平平仄仄平平。"],"paragraphs":["浮名两角竞蜗牛，举世谁人肯罢休。","鼻祖独能轻汉魏，耳孙宁不慕羊求。","似闻竹外三家市，犹占溪头十里秋。","安得枯藤破烟暝，细寻佳处赋清幽。"],"title":"寄题蒋学正三径庵  其一"}
