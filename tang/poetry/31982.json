{"author":"韩偓","id":31982,"strains":["仄仄平平仄仄平，仄平平仄仄平平。","平平仄仄平平仄，平仄平平仄仄平。","平平平平平仄仄，平平仄仄仄平平。","平平平仄平平仄，仄仄平平仄仄平。"],"paragraphs":["借得茅斋岳麓西，拟将身世老锄犂。","清晨向市烟含郭，寒夜归村月照溪。","炉为窗明僧偶坐，松因雪折鸟惊啼。","灵椿朝菌由来事，却笑庄生始欲齐。"],"title":"小隐"}
