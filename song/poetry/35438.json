{"author":"梅尧臣","id":35438,"strains":["平○○平，○仄仄仄，仄仄仄仄平平平仄○。","平平仄平，仄仄平仄，○仄仄平平平仄仄仄。","平平仄平仄仄平，○平仄平仄仄。","平平仄平仄仄平，平仄仄平平仄。","平平仄平仄仄平，仄仄仄平仄仄。","平平平平仄仄平，仄平○平仄仄。","平仄仄平仄平平，仄○仄平仄仄。","平○仄平平仄仄平，○平平平平平仄。","仄仄○仄平平平平，仄平仄平○仄。","仄仄平平平仄平，仄平仄平平仄。","仄平仄平仄平平，仄平仄仄平仄仄。","平仄平平○平平，○仄仄平平仄。","平仄仄平仄仄平，仄平仄平仄仄。","仄平仄平平平平，仄平仄平仄仄。","平仄仄平平平，仄平平平仄仄。"],"paragraphs":["阴蜺横天，长剑欲抉，匣颖未露兮精钢已折。","层冰塞川，猛炬方烈，凝气未销兮高焰已灭。","虽忠毅之有志兮，当衰运之闭结。","嗟身祸之不免兮，甘就死于缧绁。","何贤者之景慕兮，或自表而谢绝。","惟荀公之获御兮，见颜间之气悦。","奚服媚之若兹兮，盖操秉乎峻节。","风裁独高而罕接兮，号龙门而无凡辙。","允简亢不容于时兮，玉虽碎而犹洁。","痛汉纲之颓圮兮，又何毁乎贤哲。","历千古而可悲兮，故余不得而面结。","叨此邦而长民兮，过旧垅而增咽。","嗟异代之有遇兮，若登履乎阃𫔶。","对风树之萧萧兮，想魂气之未竭。","聊感槩于斯兮，写忧心之惙惙。"],"title":"吊李膺辞"}
