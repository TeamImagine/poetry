{"author":"蒲寿宬","id":154963,"strains":["仄仄仄仄仄，仄平平○平。","仄仄平○仄，平平仄仄平。","平仄仄平平，平仄仄平○。","平仄仄仄仄，平仄平平平。","仄○平平平，仄仄仄仄平。","平仄平仄仄，○仄○仄○。","仄平平仄仄，仄仄仄仄○。","平平平仄仄，○仄仄仄平。","平仄○仄平，平○仄仄平。"],"paragraphs":["昼伏夜已动，血人谋其生。","不作林中虎，而为帐下虫。","饥虎有时逢，林密少人行。","微物不可忽，群聚成雷轰。","众觜锥刀铓，矮屋甑釜烹。","肤爪良自忤，扇扑劳迭更。","下车抟猛虎，一死政自轻。","纎纎无所诘，长夜不肯明。","为我驱蜚廉，么么一扫清。"],"title":"蚊二首  其二"}
