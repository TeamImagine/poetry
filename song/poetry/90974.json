{"author":"韩琦","id":90974,"strains":["仄仄平平仄仄平，平平平仄仄平平。","平平仄仄平平仄，仄仄平平仄仄平。","平仄仄平平仄仄，平平平仄仄平平。","平平仄仄平平仄，平仄平平仄仄平。"],"paragraphs":["末伏居尝极蕴隆，今辰俄与立秋同。","虽余暴虐难禁暑，奈有萧骚已至风。","冰出魏台犹示贵，扇思班箧欲收功。","从兹渐入清凉境，林嘒寒蝉露暧空。"],"title":"戊申末伏与立秋同日"}
