{"author":"欧阳炯","id":44660,"strains":["仄仄仄平平，○仄平平。","仄平平，仄○○仄仄平平。","平仄仄，仄平平。","平仄仄平平仄仄，仄仄仄平平。","仄平○，平○平平。","仄平○仄，○○平仄，仄平平仄平平。","平仄仄平，平仄平仄仄○○。","仄平平仄，平仄平平。"],"paragraphs":["凤髻绿云丛，深掩房栊。","锦书通，梦中相见觉来慵。","匀面泪，脸珠融。","因想玉郎何处去，对淑景谁同。","小楼中，春思无穷。","倚阑凝望，暗牵愁绪，柳花飞起东风。","斜日照帘，罗幌香冷粉屏空。","海棠零落，莺语残红。"],"title":"凤楼春"}
