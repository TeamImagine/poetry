{"author":"王之道","id":7220,"strains":["平仄仄仄○○平，平平平仄平平平。","平平仄平仄平仄，仄仄仄仄平平平。","平平仄仄平平仄，仄仄平平平仄仄。","仄○平仄仄平平，仄仄○平平仄仄。","平平平仄仄仄平，仄○平仄平○平。","仄平仄仄仄平仄，仄平仄仄平平平。","平○仄仄仄平○，仄仄平平仄仄仄。","仄平仄○仄平○，仄仄仄○平仄仄。","平平平仄仄平平，仄仄仄平平仄平。","平平平仄仄平仄，平平仄仄平平平。","○平仄仄仄○仄，仄仄平○平仄○。","平○仄仄仄平平，仄仄平平仄平仄。","仄平仄仄平平平，平平○仄平平平。","仄○平仄仄平仄，仄○仄○平平平。","仄平平仄仄○仄，○○平平○仄仄。","仄仄仄仄仄仄平，仄仄○平仄平仄。"],"paragraphs":["谁令一日如三秋，仁人方念淮南州。","斯民忍饥望麰麦，积雨又有伤残忧。","冬温土燥生春瘴，半夜风声来枕上。","晓看飞雪欲堆檐，白马参差攅玉嶂。","年饥高下艺麦多，暴如山阜汸如河。","那知雪欲苦淫潦，两岐半吐翻随波。","欣闻万事一言了，使者勤民坐待晓。","指麾郡将率官僚，出郭共迎罗汉祷。","由来天意每因人，况自至诚宜感神。","明朝披雾走乌辔，晴光杲杲清无尘。","回头菽粟贱如水，醉饱田间摩腹觜。","周行四海不赍粮，可但携壶饷邻里。","出游遂继文昌谣，追锋行赴公车招。","快将刘晏干排手，衮衣入相禆唐尧。","广文才气迈燕许，分教芹宫从少驻。","政德穏步玉笋班，好尾輶轩上天去。"],"title":"冬不雪春苦雨外台为民心恻檄郡请祷于法轮应感尊者悉获灵贶曾不终日教授有诗以发扬盛美郡人相山居士闻而悦之勉次其韵"}
