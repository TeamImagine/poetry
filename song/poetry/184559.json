{"author":"范纯仁","id":184559,"strains":["仄平平平仄，仄仄平平平。","仄仄仄仄仄，平○平仄平。","平平仄平仄，仄仄仄仄平。","平○仄仄○，仄仄平平平。","平○平仄平，仄仄平平平。","仄平仄平○，仄仄仄仄平。","仄仄平仄仄，仄仄仄仄平。","仄仄仄仄仄，平仄仄仄平。","平仄平○平，仄○仄仄○。","仄仄平仄平，仄仄平○平。","仄平仄仄平，平仄仄仄平。","○平○仄仄，○仄平平平。","平平仄平平，仄平平平平。","平平仄仄仄，○仄仄仄平。","仄仄平仄仄，仄仄平平平。","仄平仄仄○，平仄平○○。","仄平仄仄仄，仄仄平仄平。","仄仄仄○仄，仄仄平平平。","平仄仄仄仄，仄仄平平平。","平仄仄平仄，仄平平仄○。","仄仄仄平仄，平仄仄仄○。","仄仄仄仄平，○仄平平平。"],"paragraphs":["上天生贤杰，有意康斯民。","六十不大用，徒劳何足云。","堂堂赵夫子，德与往哲邻。","尝冠獬豸冠，血面婴龙鳞。","身轻秋叶危，大典虞湮沦。","予时忝同僚，附骥愿亦伸。","自尔均出处，荏苒十四春。","不肖罢蜀使，迂谬众所髌。","君独怜其心，抚劳意益亲。","特枉廉按车，再宿骖行尘。","愧无管氏才，蒙此鲍叔仁。","苍皇掺袂去，分老江湖滨。","前年易边麾，揖君东都门。","君方领部使，迎遇谓可频。","不作旬浃别，各走西征轮。","后前数舍间，音旨徒相闻。","到官但引领，莫觌綦与巾。","道大果难合，税冕宁逡巡。","投劾勇自丐，就养归丘樊。","君志固为得，我怀谁与论。","命驾适千里，兹义古所敦。","有守念系匏，空望南山云。"],"title":"寄赵大观度支"}
