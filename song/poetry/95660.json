{"author":"苏泂","id":95660,"strains":["仄平平平○，仄仄平平平。","仄平仄○仄，○仄仄平平。","平平仄平仄，仄仄平仄○。","仄仄仄仄仄，平仄平平平。","仄平平平平，○仄仄仄○。","仄平仄平平，○仄仄仄○。","仄平仄平仄，仄仄平平○。","仄平○仄平，平仄○平平。","平平○平仄，○仄○仄平。","仄平○仄平，仄仄仄仄平。","平平平平仄，平仄平平平。","○平平平仄，仄仄平仄平。"],"paragraphs":["往时寻芳兴，屡醉黄金卮。","日来酒量窄，三盏忘东西。","虽然不多饮，不饮还复思。","所以毕吏部，千古遭嘲嗤。","每年梅花开，如与粲者期。","有时棹孤舟，间或借马骑。","水村及山驿，日炙仍风吹。","醉归更有携，研席相娱嬉。","今年堕尘鞅，颇复疏阔之。","此君应有言，亦曰好恶移。","凄凉残年历，春到无多时。","如何江南岸，不见开一枝。"],"title":"拟古  其五"}
