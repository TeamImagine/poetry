{"author":"吴陵","id":116626,"strains":["平仄平平平仄平，平平仄仄仄平平。","平平仄仄平平仄，平仄平平仄仄平。","仄仄平平平仄仄，仄平平仄仄平平。","平平仄仄平平仄，仄仄平平仄仄平。"],"paragraphs":["风物凄凉天地秋，凭高不尽古今愁。","关河北望三千里，淮泗东来第一州。","日暮边声传画角，早寒霜气袭重裘。","干戈澒洞何时静，王粲长吟独倚楼。"],"title":"盱眙郡楼"}
