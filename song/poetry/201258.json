{"author":"彭汝砺","id":201258,"strains":["平平平平平仄仄，平仄仄平仄平仄。","平平仄平○仄仄，平仄仄平平仄仄。","○平平平○仄平，平平○平平仄平。","平平仄仄平平仄，仄仄○平仄仄平。","仄仄平平○平仄，仄平仄平平仄仄。","平平平平仄平仄，仄仄仄○平仄仄。","仄平仄仄仄平平，平平仄仄平平○。","平仄仄○平仄仄，平平○仄仄平平。","仄平仄平平仄仄，仄仄仄○平仄仄。","平○仄仄平仄平，仄平仄仄○平仄。"],"paragraphs":["仙宫神灵之所宅，楼阁倚天一千尺。","先生好游犹挟册，藜苋不惭吾鼎食。","凝祥池头三月春，腰金骑狨多贵人。","天边五岳烟霞阔，海上三山雨露新。","蛱蝶能飞燕能舞，凤凰在云鸿在渚。","仙人骖鸾入云雾，寂寂不闻青鸟语。","洞天落日晚沉沉，渔舟缥缈桃源深。","红玉坐看花著子，青云行见叶成阴。","疾雷怒飞风雨急，瘦马不行归旆湿。","投闲一日须一来，岁时变化犹呼吸。"],"title":"答同舍游凝祥池"}
