{"author":"李纲","id":242974,"strains":["平平仄平仄，仄仄○平平。","平平仄仄仄，仄平平○平。","仄平仄平平，仄仄仄平○。","仄仄仄平仄，平仄仄平平。","平平○平平，仄平平仄平。","平平仄仄仄，仄仄平平平。","仄仄仄仄仄，平平平仄平。","仄仄平仄○，平平平平平。","仄○平平仄，平仄平平平。","平平仄仄仄，仄仄平平平。"],"paragraphs":["前年扈清跸，玉辇临端门。","鳌山彩构耸，露台歌吹喧。","去年谪沙阳，旅泊亦游观。","士女隘衢巷，灯火满溪山。","今年过江南，舣舟烟水湾。","风髙不可进，极目云涛翻。","蜜炬照独酌，红炉凌夜寒。","感事心欲折，强歌声无欢。","坐看江边月，飞上青云端。","清光不改旧，对我还团栾。"],"title":"上元舟中有感"}
