{"author":"陈舜俞","id":146535,"strains":["仄平仄平平仄平，平平仄仄平仄平。","仄仄○仄平平平，平仄平仄平平平。","仄平平平平仄平，平○○仄平平○。","平平仄仄仄仄平，仄平仄仄平平平。","平平平仄平平平，仄仄仄仄平平平。","平平平平○平平，仄平仄仄平○平。","仄仄平仄仄仄○，平○仄仄仄仄平。","平平仄平平平平，仄仄仄仄平仄平。"],"paragraphs":["太湖可渔山可樵，渔樵隠者非一朝。","醉拍溟渤摩穹霄，歌咏周孔追松乔。","故矶人归今寂寥，秋空浪稳兰为桡。","何为不去走市朝，况无一策陈虞尧。","嗟哉生事垂箪瓢，母齿豁豁群儿龆。","啼寒悲饥如鸱鸮，古人以此尝折腰。","敢不欢喜禄下僚，沧浪有景直不辽。","西风起时心摇摇，异日掉臂君可招。"],"title":"太湖一首和姚子张"}
