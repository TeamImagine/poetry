{"author":"陈文蔚","id":83308,"strains":["平平仄仄仄平平，仄仄平平仄仄平。","仄仄仄平平仄仄，平平平仄仄平平。","仄平平仄平平仄，仄仄平平仄仄平。","平仄平平仄平仄，仄平平仄仄平平。"],"paragraphs":["千岩万壑暮云归，不但晴宜雨亦宜。","妙处已将诗句写，吟余惟有梦魂知。","对床谁共三更听，击节难名一段奇。","安得山间伴清宿，拥衾推枕和公诗。"],"title":"和赵连州雨中宿蒙轩韵"}
