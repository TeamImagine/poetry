{"author":"张耒","id":216516,"strains":["仄仄平平仄仄平，平平仄仄仄平平。","仄平平仄仄平仄，仄仄仄平平仄平。","平仄仄平平仄仄，仄平平仄仄平平。","仄平仄仄平平仄，仄仄平平仄仄平。"],"paragraphs":["袅袅危楼百尺梯，秋风有客独攀跻。","路穷流水远更远，目断夕阳西复西。","帘卷似迎轻燕入，柳深时有暗蝉嘶。","洞庭落叶悲骚客，鹎𫛥何劳着意啼。"],"title":"登楚望北楼"}
