{"author":"苏泂","id":95942,"strains":["仄仄平平仄仄平，平平仄仄仄平平。","平平仄仄平平仄，仄仄平平仄仄平。","平仄仄平平仄仄，仄平平仄仄平平。","平平仄仄平平仄，仄仄平平仄仄平。"],"paragraphs":["日月跳丸逝不留，吟蛩得意蜕蝉忧。","终更末伏应无暑，望见中元便有秋。","风爽气先青草动，雨凉心共白莲幽。","谁能跨鹤乘西颢，三十三天取次游。"],"title":"次韵虞叟九兄七月一日作"}
