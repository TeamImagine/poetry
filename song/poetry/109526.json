{"author":"陈鉴之","id":109526,"strains":["仄仄仄平平仄仄，平平平仄仄平平。","平平仄仄平平仄，平仄平平平仄平。","平仄仄平平仄仄，平平平仄仄平平。","平平仄仄平平仄，平仄平平仄仄平。"],"paragraphs":["吹帽海风鸦背起，冯夷知我酒微醺。","楼台气压金焦浪，锺鼓声飞淮浙云。","戈甲虎争余块石，榛芜鼪啸几斜曛。","山僧不管兴亡事，清坐闲披贝叶文。"],"title":"京口甘露寺登眺"}
