{"author":"王令","id":187788,"strains":["○仄○仄平，平仄仄仄仄。","平仄○仄仄，平平平仄仄。","仄平仄仄○，仄仄平仄仄。","仄仄平平平，平仄○仄仄。","○平平仄仄，仄仄仄平仄。","平○仄仄平，仄仄平平仄。","仄平仄仄仄，○仄仄仄仄。","仄平平仄平，仄仄平仄仄。","平平仄平仄，○仄平仄仄。","仄平○平○，平仄平仄仄。","仄仄仄仄仄，平仄平仄仄。","平平仄平平，仄仄仄仄○。","平仄仄仄仄，仄仄仄仄仄。","平平平仄平，仄仄平平仄。","仄平仄仄仄，仄仄平平仄。","仄仄仄仄平，仄平仄平仄。","仄仄仄仄仄，仄仄平仄仄。"],"paragraphs":["行子冠上尘，梁宋道傍土。","尘逐冠敝损，人来还复去。","马蹄日月长，踏尽西北路。","近者何纷纷，姿状颇秀举。","传言天子诏，士得四方赴。","来如鹊翅翻，去若蝇头聚。","市儿屈指计，过百日未暮。","昔周方盛时，得士才十数。","唐虞此为盛，中复容女妇。","昔何称才难，今也寜异趣。","但恐所取异，今古殊尺度。","夫君乃髙才，久有及物虑。","今又奋绝去，挺拔欲自树。","余穷非所知，久有山林素。","但无百亩粟，乃就群才赋。","仕道得亦嗟，困穷失为惧。","二者各有命，予亦何所与。"],"title":"送李公安赴举"}
