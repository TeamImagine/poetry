{"author":"方岳","id":127273,"strains":["平平仄仄仄平平，仄仄平平仄仄平。","仄仄仄平平仄仄，平平仄仄仄平平。","仄平平仄平平仄，仄仄平平仄仄平。","仄仄平平平仄仄，仄平仄仄仄平平。"],"paragraphs":["锄烟荷雨自村村，不惯高车入里门。","石老只堪麋鹿伴，山寒未放蝶蜂喧。","欲分桃李春何限，共话桑麻道转尊。","但得诸公如卓鲁，晚菘早韭且窥园。"],"title":"次韵潘令君访予半村"}
