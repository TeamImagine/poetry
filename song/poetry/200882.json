{"author":"范祖禹","id":200882,"strains":["平平仄平仄，仄仄仄平仄。","平仄仄○平，平平仄平仄。","平平平仄仄，仄仄平平仄。","仄仄○平平，仄平○仄仄。","仄○仄仄仄，平仄○平仄。","平平平仄平，仄仄平平仄。","○平○平平，平仄仄平仄。","平平仄仄仄，仄仄平平仄。","仄平平平仄，○仄平平仄。","平平仄○仄，平仄仄仄仄。","平平仄平平，仄仄仄○仄。","仄平仄仄仄，仄仄仄平仄。","平平仄平仄，仄仄○仄仄。","平平○平仄，仄仄仄平仄。","仄仄平平平，平○仄仄仄。","仄平仄平仄，仄仄平平仄。","○○仄平○，仄仄平平仄。","仄仄○仄平，仄平仄平仄。","平平仄平○，仄仄平仄仄。","仄仄仄平平，平平○平仄。"],"paragraphs":["维师谢公衮，稷契仰高躅。","公子眷庭闱，西郊作侯牧。","飘飖丹穴凤，灿烂文昌宿。","雅望冠朝端，妙年分陕服。","彩衣照洛水，红旆驱崤谷。","荆山连太华，翠气堆群玉。","长河从天来，回斡卷坤轴。","东奔触砥柱，北向摧平陆。","壮哉山河固，屏翰神明隩。","秦人亦劳止，生气日已蹙。","兵戈困疮痍，赋敛苦敲朴。","使君得召父，庶可饱𫗴粥。","耕桑遍南亩，礼义兴比屋。","门前长安道，日夕撃征毂。","念昔西徂东，经过厌结束。","尔来卧岩谷，十载归天禄。","犹如闭樊笼，恨未随鸿鹄。","隠几思故山，侧身望乔木。","何时拂尘衣，假道西走蜀。","驻马问甘棠，歌谣听淳俗。"],"title":"送文周翰出守陕郊"}
