{"author":"李远","id":21230,"strains":["平平平仄仄平平，仄仄平平仄仄平。","平仄仄平平仄仄，平平仄仄仄平平。","平平平仄平平仄，仄仄平平仄仄平。","仄仄仄平平仄仄，平平平仄仄平平。"],"paragraphs":["移居新竹已堪看，𣃁破莓苔得几竿。","圆节不教伤粉箨，低枝犹拟拂霜坛。","墙头枝动如烟绿，枕上风来送夜寒。","第一莫教渔父见，且从萧飒满朱栏。"],"title":"邻人自金仙观移竹"}
