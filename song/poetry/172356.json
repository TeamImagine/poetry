{"author":"上官琪园","id":172356,"strains":["平仄平平平仄仄，仄平平仄仄仄平。","平平仄仄平平仄，平仄平平仄仄平。","仄仄仄平平仄仄，仄平平仄仄平平。","平平仄仄平平仄，平仄平平仄仄平。"],"paragraphs":["微雨樵蒸烟起迟，一官抛去久忘机。","门多杂树闻蝉早，家近青山见客稀。","药臼每移斜日晒，荻船常趁便风归。","生来未觉疏琴史，冰簟苔樽在石矶。"],"title":"南塘山居"}
