{"author":"陈渊","id":247874,"strains":["平平仄仄平平平，仄仄仄仄平平平。","○平仄仄平仄仄，仄○仄仄平平平。","平平仄仄仄平仄，平仄仄○平仄平。","○平仄仄仄平仄，平平平仄平○○。","平平平仄仄平仄，○仄仄○○○平。","仄平平仄平仄仄，○仄仄仄平平平。","平平平仄平仄仄，平仄仄仄平平平。","平○平仄仄仄仄，仄仄仄仄平平平。","平平仄仄仄○仄，仄平仄仄平○平。","仄○仄仄仄○仄，平仄平仄仄仄平。","○○平仄仄平仄，仄仄仄仄平平平。","仄平平仄仄○仄，仄仄平仄平平平。"],"paragraphs":["高城缭绕环居门，草树蔽日鼪鼯奔。","疏篁转影凉午枕，卧看鸟雀嬉晴暾。","清香一缕𦶟沉水，浓茗十分烹壑源。","乘风欲效玉川子，蓬莱无路心难论。","虚堂愁坐漠无语，顷刻百虑空劳魂。","缅怀皇祐贤御史，当日直气何轩轩。","臧孙强谏宜有后，奇士果见诸孙存。","流传佳语忽到我，展卷疾读皆微言。","平生廖子口如铁，肯为此友西其辕。","故应目击得深省，千载无愧孔与温。","更将余力事酬唱，巧注未以黄金昏。","古来求友贵胜己，二子年德皆吾尊。"],"title":"用中既和成以示山口唐蕴明蕴明亦和再用前韵呈二公"}
