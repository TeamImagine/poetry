{"author":"韩元吉","id":29482,"strains":["仄仄仄平仄仄平，平平仄仄仄平平。","仄平仄仄仄平仄，仄仄平平平仄平。","仄仄平平平仄仄，仄平平仄仄平平。","平平仄仄平平仄，仄仄平平仄仄平。"],"paragraphs":["笔下纵横自学林，胸中玉海更清深。","识君异县见眉宇，过我空山聆足音。","月近中秋还惜别，雪飞穷腊会重临。","闲门剥啄谁相问，与客宁论旧与今。"],"title":"次韵沈驹甫留别"}
