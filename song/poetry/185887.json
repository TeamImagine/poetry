{"author":"徐积","id":185887,"strains":["仄仄平平仄仄平，平平平仄仄平平。","仄平仄仄平平仄，仄仄平平平仄平。","平仄平平平仄仄，仄平平仄仄平平。","平平仄仄平平仄，平仄平平仄仄平。"],"paragraphs":["下马开门日已沈，旋寻村路乞樵灯。","隔云吠去谁家犬，踏月归来何处僧。","潭上风生千嶂吼，枕前泉落一床冰。","呼儿笑问今宵事，身在危峰第几层。"],"title":"宿山馆  其一"}
