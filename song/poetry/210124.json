{"author":"秦观","id":210124,"strains":["仄仄平平仄仄平，平仄仄仄仄平平。","平平仄仄平平仄，仄仄平平仄仄平。","仄仄平平平仄仄，平平仄仄仄平平。","仄平平仄平平仄，仄仄平平仄仄平。"],"paragraphs":["一听胡笳动越吟，声潜地底气逾深。","千宫月色单于曲，万里天光魏阙心。","秉烛何人犹把盏，挑灯有女正穿针。","早寒时节黄昏后，更逐西风应远砧。"],"title":"次韵公辟闻角有感"}
