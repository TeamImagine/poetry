{"author":"白居易","id":15068,"strains":["仄平仄，平平仄，仄仄平平仄平仄。","平仄平平仄仄平，平仄平平平仄仄。","仄仄平平仄平仄，仄仄平平仄平仄。","仄平仄仄平平平，仄仄平平平仄仄。","平平○平仄仄仄，仄仄平平仄○仄。","仄仄仄平仄仄平，仄仄平○仄平仄。","仄平仄仄仄平平，仄仄平平平仄平。","平平仄仄平平仄，仄仄仄平仄仄平。","平仄平平平仄仄，平仄平○平仄仄。","仄仄平平仄仄平，仄仄平平平仄仄。","仄平仄，仄仄仄仄平。","平平仄仄仄，平仄仄○平。","仄○仄仄平平仄，仄平平仄平平平。","平平平，仄仄仄，仄仄仄平平仄仄。"],"paragraphs":["盐商妇，多金帛，不事田农与蚕绩。","南北东西不失家，风水为乡船作宅。","本是扬州小家女，嫁得西江大商客。","绿鬟富去金钗多，皓腕肥来银钏窄。","前呼苍头后叱婢，问尔因何得如此。","婿作盐商十五年，不属州县属天子。","每年盐利入官时，少入官家多入私。","官家利薄私家厚，盐铁尚书远不知。","何况江头鱼米贱，红脍黄橙香稻饭。","饱食浓妆倚柁楼，两朵红腮花欲绽。","盐商妇，有幸嫁盐商。","终朝美饭食，终岁好衣裳。","好衣美食来何处，亦须惭愧桑弘羊。","桑弘羊，死已久，不独汉时今亦有。"],"title":"新乐府 盐商妇\t恶幸人也"}
