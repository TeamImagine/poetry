{"author":"孟郊","id":11865,"strains":["平仄仄仄平，仄仄平仄○。","仄仄平仄平，仄平平平○。","平○仄仄仄，仄仄仄仄平。","平平平平仄，仄仄○平○。","平仄仄平平，○仄仄平○。","平○仄平平，平仄平仄平。","仄平仄仄仄，仄仄平平平。","平平仄仄平，平仄平仄平。"],"paragraphs":["无火炙地眠，半夜皆立号。","冷箭何处来，棘针风骚劳。","霜吹破四壁，苦痛不可逃。","高堂捶钟饮，到晓闻烹炮。","寒者愿为蛾，烧死彼华膏。","华膏隔仙罗，虚遶千万遭。","到头落地死，踏地为游遨。","游遨者是谁，君子为郁陶。"],"title":"寒地百姓吟"}
