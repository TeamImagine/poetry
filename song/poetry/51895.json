{"author":"喻良能","id":51895,"strains":["仄仄平○仄，平平仄仄平。","仄○平○仄，仄仄仄平平。","仄仄平平仄，平平仄○○。","平平平仄仄，仄仄仄平○。","仄○平平仄，平平仄仄平。","平平平仄○，仄仄仄平平。","平仄平平○，平平仄仄平。","○平仄仄仄，平仄仄平平。","平仄平平仄，平平仄仄平。","平平平仄仄，仄仄仄平○。","仄仄平平仄，平平平仄平。","○平平仄仄，平仄仄平平。","仄仄平平仄，平平○仄平。","平平平仄仄，仄仄仄平○。","仄仄平平仄，平○仄仄平。","仄○平仄○，平仄仄○平。","仄仄平○仄，平○仄仄仄。","仄平平仄仄，仄仄仄平平。","仄仄平○仄，平平仄仄平。","仄平平仄仄，仄仄仄平平。"],"paragraphs":["宝历天重启，皇图日寖昌。","九重资燕翼，万国仰元良。","玉律秋初杪，金飚岁正穰。","前星辉采盛，少海庆源长。","甲观祥烟滃，春宫协气翔。","千秋佳节胜，四荚瑞蓂芳。","瓜枣欣初献，蟠桃庆乍尝。","庭罗六佾舞，天荐九霞觞。","银榜弥生耀，铜扉粲有光。","讙声连紫极，喜气溢穹苍。","册锡雕珉焕，旗颁青辂扬。","衣惟珍黻冕，音不嗜宫商。","问寝同周发，隆师过汉庄。","猷为规禹启，翰墨掩锺王。","化被宾詹属，恩沾左右坊。","善三今独冠，明两古难方。","陆贽言犹采，宣尼训敢忘。","本支绵百世，羽翼贰岩廊。","宿忝宫僚旧，曾霑兑泽滂。","愿斟沧海酒，岁祝寿无疆。"],"title":"东宫生辰"}
