{"author":"李白","id":55597,"strains":["仄仄仄仄仄平仄，仄仄仄仄仄平仄。","平平仄仄仄平平，平仄平平仄平仄。","平○仄仄平仄平，平平仄仄平仄平。","仄平仄仄平平仄，仄平平平平仄平。","仄平平平仄仄仄，仄平仄仄仄仄仄。","平平仄仄仄仄○，仄仄○平平仄仄。","平仄仄平○○仄○仄平，平平仄仄平平○。","○仄平平仄平仄，平平平仄平仄平。"],"paragraphs":["有耳莫洗颍川水，有口莫食首阳蕨。","含光混世贵无名，何用孤高比云月。","吾观自古贤达人，功成不退皆殒身。","子胥既弃吴江上，屈原终投湘水滨。","陆机雄才岂自保，李斯税驾苦不早。","华亭鹤唳讵可闻，上蔡苍鹰何足道。","君不见吴中张翰称达生，秋风忽忆江东行。","且乐生前一杯酒，何须身后千载名。"],"title":"行路难三首 三"}
