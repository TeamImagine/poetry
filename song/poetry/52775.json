{"author":"李洪","id":52775,"strains":["平平仄仄仄平平，仄仄平平仄仄平。","仄仄平平仄仄仄，平平仄仄仄平平。","仄平仄仄平平仄，平仄平平仄仄平。","仄仄平平平仄仄，平平平仄仄平平。"],"paragraphs":["贞魂纯孝瘗江湄，满目江山故国祠。","海贾时来楫迎汝，山君欲下桂为旗。","九歌合继湘妃些，千古尘昏幼妇碑。","月午潮平波似练，萧萧风竹陇猿悲。"],"title":"谒曹娥祠"}
