{"author":"苏轼","id":194398,"strains":["平仄仄平仄，平平○仄平。","平平仄仄仄，仄仄○平平。","仄仄仄平仄，平平仄平平。","平仄仄平仄，仄仄平仄平。","○仄平仄仄，仄平仄平平。","仄平○○仄，仄平仄仄平。","仄平仄○仄，仄仄仄仄平。","仄仄仄仄平，仄仄平平平。","平平仄仄仄，仄仄仄仄平。","○仄平平平，仄仄仄平平。"],"paragraphs":["兰菊有生意，微阳回寸根。","方忧集暮雪，复喜迎朝暾。","忆我故居室，浮光动南轩。","松竹半倾泻，未数葵与萱。","三径瑶草合，一瓶井花温。","至今行吟处，尚余履舄痕。","一朝出从仕，永愧李仲元。","晚岁益可羞，犯雪方南奔。","山城买废圃，槁叶手自掀。","长使齐安人，指说故侯园。"],"title":"正月十八日蔡州道上遇雪次子由韵二首  其一"}
