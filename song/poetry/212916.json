{"author":"贺铸","id":212916,"strains":["平平仄仄平平仄，○仄仄平平仄仄。","平平仄仄平仄仄，仄仄仄平○仄仄。","仄平仄平仄平仄，仄仄平平平仄仄。","仄仄平平仄平仄，○平仄仄平仄○。","平仄仄平平仄平，平平平仄平平平。","平平仄仄平平仄，平平仄仄平平平。","○仄平仄平平平，平仄平平平仄○。","仄平平仄○平仄，平平仄平仄平仄。","仄仄平平仄平仄，仄仄平○平仄仄。","仄平仄平仄○仄，仄仄○平仄平仄。"],"paragraphs":["良工得玉蓝溪窟，相璞命形心匠出。","螳螂倔彊疑有骨，颈系一环犹莫屈。","镜湖老狂厌袍笏，素裰𫄸縚须此物。","价比连城不容乞，王孙辍好人所难。","何以报之明月盘，薰炉波面山巑岏。","吾乡美笴鹍鸡翰，闽瓷兔碗霜毛寒。","称是头贡双龙团，聊送公斋增冗长。","短歌粗可评珍贶，吾方野装事游放。","跼步臞颜曳藜杖，薄暮微吟江汉上。","彼渔丈人误相访，谓似三闾大夫样。"],"title":"玉钩环歌"}
