{"author":"王庭珪","id":238188,"strains":["仄仄平平仄仄平，仄平平仄仄平平。","平平仄仄平平仄，仄仄平平仄仄平。","仄仄平平平仄仄，仄平仄仄仄平平。","平平平仄平平仄，仄仄仄平仄仄平。"],"paragraphs":["不畏霜风射眼酸，要登峰顶作奇观。","连天野水微生绿，隔岸官梅已破寒。","试共嵇康寻石髓，要随杜老逐金鞍。","归来山鸟迎人闹，应是怪君犹布襕。"],"title":"送欧阳广明游仰山兼简慈书记二首  其二"}
