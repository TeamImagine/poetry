{"author":"刘攽","id":183928,"strains":["仄仄平平仄，平平仄仄平。","平平仄仄仄，仄仄仄○平。","仄仄平平仄，平平仄仄平。","仄平平仄仄，仄仄仄平平。","平仄平○仄，平平仄仄平。","平平仄平仄，○仄仄平平。","仄仄○平仄，平○仄仄平。","平平平仄仄，平仄仄平平。","平仄平○仄，平平仄仄平。","平平仄平仄，平仄仄平○。"],"paragraphs":["绝域求通使，皇华益藉才。","男儿万里志，笑语片帆开。","积卤生阴火，奔涛起昼雷。","曝鳞成岛屿，吐气误楼台。","城邑东迎日，居人学用杯。","诗书自天性，冠带及家陪。","岁月如勤止，登临亦壮哉。","威声逾肃慎，仙事指蓬莱。","鹏向南溟近，槎常八月来。","言瞻析津次，遥见二星回。"],"title":"送高丽使"}
