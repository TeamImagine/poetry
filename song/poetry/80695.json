{"author":"赵镇","id":80695,"strains":["仄仄平平仄仄平，平平平仄仄平平。","平平仄仄平平仄，平仄平平仄仄平。","仄仄平平平仄仄，平平平仄仄平平。","仄平仄仄平平仄，仄仄平平仄仄平。"],"paragraphs":["一脉泠泠绝点埃，方池幽洞自潆洄。","源从白石云边出，流向青莲座下回。","禹穴鳞游残雪喷，祗园花堕暗香来。","可人最是清秋夜，月白沙青宝镜开。"],"title":"题妙庭观玉泉池"}
