{"author":"张舜民","id":196316,"strains":["平平仄仄仄平平，平仄平平仄仄平。","仄仄平平平仄仄，平平仄仄仄平平。","仄平平仄平平仄，仄仄平平仄仄平。","仄仄仄平平仄仄，平平平仄仄平平。"],"paragraphs":["西风拔地夜飘霙，天惠胪传讲暂停。","病眼昏花逋读史，高谈快论阻横经。","御沟容与冰初合，苑柳扶疏叶未零。","可是太平占上瑞，衰才殊不解丹青。"],"title":"十月十九日诸讲官晨趋迩英前夕初雪沾洽寻有旨权住讲一日既而同子开内翰正夫侍郎元功舍人少𥩟资善一饫而出诸公嘉其景而被上恩乃谓衰薄不可无作聊书长句深愧斐然"}
