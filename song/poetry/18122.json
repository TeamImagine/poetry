{"author":"吴芾","id":18122,"strains":["仄仄平平仄仄平，仄平平仄仄平平。","仄平仄仄平平仄，仄仄平平仄仄平。","平仄平平平仄仄，仄平仄仄仄平平。","平平平仄平平仄，平仄平平仄仄平。"],"paragraphs":["三抗封章未得归，故山归梦每飞驰。","羡君却向林泉去，愧我犹为印绂縻。","忙里光阴能自惜，静中气味许谁知。","祇疑天靳清闲福，丹诏还催上赤墀。"],"title":"送方务德侍郎得请东归"}
