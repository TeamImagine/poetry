{"author":"释德洪","id":228013,"strains":["平平仄平仄仄平，仄平仄仄平仄○。","仄仄仄仄平平平，仄○仄仄平○○。","平平仄仄○平平，仄○仄平仄平平。","仄平平仄○仄平，平平仄仄仄○平。","仄仄仄仄○平平，仄仄仄平仄○仄。","平仄○平平仄平，仄仄仄平○○平。","仄平仄仄平仄○，仄仄平平平仄平。","仄平仄仄仄○仄，仄仄仄平○仄○。"],"paragraphs":["心花发明照十方，死生窟宅无隐藏。","此老唾笑生馨香，法中骨髓僧中王。","平生一子传余芳，譬如少林有神光。","只今孤愤昭默堂，天魔外道走且僵。","梦寐想见犹清凉，况子径归侍其傍。","明日扁舟浮渺茫，我不得俱空叹伤。","但余一句烦寄将，幕阜山前为举扬。","仰山久不见临济，瘦损法身三尺长。"],"title":"送常上人归黄龙省侍昭默老"}
