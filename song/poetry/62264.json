{"author":"虞俦","id":62264,"strains":["仄仄平平仄仄平，平平仄仄仄平平。","仄平仄仄平平仄，仄仄平平仄仄平。","仄仄平平平仄仄，平平仄仄仄平平。","平平平仄平平仄，仄仄平平仄仄平。"],"paragraphs":["小队行春簇使旌，黄童白叟递逢迎。","劝耕试向何山麓，竞渡还倾极乐城。","画舫骁腾喧鼓吹，红妆凝伫傍轩楹。","山公归路人争看，已有丰年笑语声。"],"title":"巩使君劝耕汪倅有诗次韵"}
