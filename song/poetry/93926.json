{"author":"戴复古","id":93926,"strains":["平平仄仄仄平平，仄仄平平仄仄平。","仄仄平平平仄仄，平平仄仄仄平平。","平平仄仄平平仄，仄仄平平仄仄平。","仄仄仄平平仄仄，仄平仄仄仄平平。"],"paragraphs":["吟诗不换校书郎，但欲封侯管醉乡。","疏懒无成嵇叔夜，清狂似达贺知章。","安贫不怕黄金尽，既老从教白发长。","百计不如归去好，子孙相对说农桑。"],"title":"思归二首  其一"}
