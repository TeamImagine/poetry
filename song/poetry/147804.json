{"author":"方回","id":147804,"strains":["平仄○○平，仄平○仄平。","平平仄仄仄，○仄平平平。","仄仄仄仄平，平仄仄平平。","仄仄平平平，仄仄仄仄平。","平平仄仄仄，平平仄平平。","仄○平平平，仄平仄仄○。","平仄仄仄仄，平仄平○平。"],"paragraphs":["天欲兴苍姬，一家三圣人。","扶持用礼乐，行苇于焉臻。","有国八百年，终亦化为秦。","末俗夸神仙，吐故以纳新。","彭门讫有冢，瀛洲浩无津。","羽衣还缑山，举家不得亲。","君幸有美酒，何不频沾唇。"],"title":"秀亭秋怀十五首  其三"}
