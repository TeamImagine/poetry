{"author":"陆龟蒙","id":28143,"strains":["平平仄仄平，平仄○仄仄。","○平平仄平，仄平仄平仄。","平平仄平仄，仄仄平仄仄。","仄平平平平，仄仄平仄仄。","仄平仄平仄，仄仄仄平仄。","仄仄仄平平，平○仄平仄。","○○仄平仄，仄仄平仄仄。","仄仄仄平平，平平平仄仄。","平平仄平仄，仄仄平平仄。","仄仄仄平○，平○仄平仄。","平○仄平仄，仄仄平平仄。","仄仄仄平平，平○仄平仄。","平平平仄仄，仄仄仄平仄。","仄仄平仄平，平○仄平仄。","平平仄仄仄，平仄○○仄。","仄仄仄仄平，○○仄平仄。"],"paragraphs":["知名十小天，林屋当第九。","题之为左神，理之以天后。","魁堆辟邪辈，左右专备守。","自非方瞳人，不敢窥洞口。","唯君好奇士，复啸忘情友。","致伞在风林，低冠入云窦。","中深剧苔井，傍坎才药臼。","石角忽支颐，藤根时束肘。","初为大幽怖，渐见微明诱。","屹若造灵封，森如达仙薮。","尝闻白芝秀，状与琅花偶。","又坐紫泉光，甘如酌天酒。","何人能挹嚼，饵以代浆糗。","却笑探五符，徒劳步双斗。","真君不可见，焚盥空迟久。","眷恋玉碣文，行行但回首。"],"title":"奉和袭美太湖诗二十首 入林屋洞"}
