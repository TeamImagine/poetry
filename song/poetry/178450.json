{"author":"司马光","id":178450,"strains":["平仄仄平仄，平平仄○平。","○平平仄仄，○仄仄平○。","仄仄平平仄，平平仄仄平。","仄平平仄仄，仄仄仄平平。","仄○仄○仄，？平仄仄平。","仄平平仄仄，平仄仄平平。","仄仄平平仄，○平仄仄平。","平平平平仄，平仄仄平平。","仄仄平平仄，平平仄仄平。","平平平○仄，仄仄仄平平。","仄仄○平仄，平○平仄平。","平平○仄仄，平仄仄平平。","平仄平平仄，平平仄仄仄。","仄平○仄仄，仄仄仄平平。","平仄平平仄，平平仄？平。","平平平仄仄，平仄仄平平。","仄仄平○仄，平平仄仄平。","平平平平仄，平仄仄平○。","平仄平平仄，平平仄仄仄。","平平平仄仄，仄仄仄平平。","平仄平○仄，平平仄仄平。","平平○仄仄，仄仄仄平平。","仄仄平平仄，平平仄仄○。","平平仄平仄，平仄仄平平。"],"paragraphs":["春尽少欢意，昏昏睡思添。","正忧花意索，更用雨声兼。","乍语莺喉涩，慵飞柳絮黏。","落英红没砌，茂草碧侵帘。","宝相锦铺架，酴醿雪拥檐。","沼萍浮钿靥，林笋露犀尖。","坐惜光风驶，行愁畏日炎。","追随任尘甑，歌笑望霜髯。","落笔诗情放，飞觥酒令严。","金丹呼胜彩，玉烛擢新籖。","傲岸冠巾侧，淋浪襟袖霑。","饥仍留瘦马，归必待清蟾。","筋力虽无几，娱游亦未厌。","脱身离簿领，适性得闾阎。","多病非辞贵，无才岂飬恬。","清涂诚愧忝，微禄已伤廉。","日费须三爵，年支仰数缣。","糇粮粗能足，蓍蔡不烦占。","河洛今为盛，图书昔所潜。","家家花启户，处处酒飘帘。","温饱资兼爱，安平倚具瞻。","愚夫犹乐育，下客愈㧑谦。","落拓形骸逸，优游歳月淹。","余生信多幸，狂醉亦无嫌。"],"title":"三月三十日微雨偶成诗二十四韵书怀献留守开府太尉兼呈真率诸公"}
