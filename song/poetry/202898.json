{"author":"释道潜","id":202898,"strains":["仄仄平平仄仄平，平平仄仄仄平平。","平平仄仄平平仄，平仄平平仄仄平。","仄仄仄平平仄仄，平平平仄仄平平。","仄平仄仄平平仄，平仄平平仄仄平。"],"paragraphs":["雨过千岩爽气新，孤怀入夜与谁邻。","风蝉故故频移树，山月时时自近人。","礼乐汝其攻我短，形骸吾已付天真。","露华渐冷飞蚊息，窗里吟灯亦可亲。"],"title":"夏日龙井书事  其二"}
