{"author":"洪适","id":28383,"strains":["平平仄仄仄平平，平仄平平仄仄平。","平仄仄平平仄仄，平平平仄仄平平。","仄平仄仄平平仄，平仄平平仄仄平。","仄仄平平平仄仄，平平平平仄平平。"],"paragraphs":["菖蒲节近暑风高，常棣丛疏月影交。","清夜不曾空鹤帐，浮生何幸老龟巢。","酒杯独引今无侣，书卷闲开共苦抄。","想得公堂凫鹜退，须怀西坞欠诛茅。"],"title":"怀景卢"}
