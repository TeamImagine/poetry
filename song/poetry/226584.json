{"author":"谢逸","id":226584,"strains":["仄仄平平仄平仄，仄○仄仄仄平仄。","仄平平仄仄仄○，仄仄仄仄○平仄。","平平平仄平仄平，○仄平平平仄仄。","仄○平平平仄仄，仄○仄仄仄平仄。","仄仄平仄○仄平，仄○仄仄平平仄。","平平仄仄仄平仄，○平仄仄平？仄。","平○仄仄○平平，平仄平平仄○仄。"],"paragraphs":["薛老峰前古游侠，脱冠卖剑翦须鬣。","闭关孤坐百念空，面上老色如秋叶。","飘然飞锡华子冈，浪逐西风移步屧。","摄衣升堂捶大鼓，是中不赏啬夫喋。","四众围绕如堵墙，要观霹雳飞牙颊。","人生一梦几时觉，相逢栩栩皆蝴蝶。","何当蜡屐从师游，遮莫冯驩老弹铗。"],"title":"送子侃禅师"}
