{"author":"周弼","id":122548,"strains":["平平仄仄平平仄，仄仄平平仄仄平。","仄仄仄平平仄仄，平平平仄仄平平。","平平仄仄平平仄，仄仄平平仄仄平。","仄仄平平平仄仄，仄平平仄仄平平。"],"paragraphs":["山门寂寞唐栖寺，别去闲居又一年。","草暗暮田群雁远，花明春院一僧禅。","云房夕磬浮清雨，水殿寒灯宿细烟。","作得诗成无寄处，几回遥认隔溪船。"],"title":"赠唐栖寺僧"}
