{"author":"李纲","id":243113,"strains":["仄平仄仄仄平平，仄仄平平仄仄平。","仄仄仄平平仄仄，平平平仄仄平平。","平平仄仄平平仄，仄仄平平仄仄平。","平仄平平仄平仄，仄平平仄仄平平。"],"paragraphs":["小童又报雪花飞，深炷𬬻烟欲起时。","淅沥乍闻经竹叶，飘萧初看着松枝。","南人共讶何曾见，北顾深颦有所思。","牢落无言自搔首，却惊华髪顿成丝。"],"title":"善权即事十首  其五"}
