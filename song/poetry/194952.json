{"author":"苏轼","id":194952,"strains":["仄平仄平仄，仄平仄平平。","仄○仄仄仄，平平仄平平。","平○平仄平，仄仄平○平。","仄平仄平仄，仄仄平仄平。","仄平仄仄○，平仄仄平平。","平平仄仄仄，平仄仄仄平。","仄仄仄平○，平仄仄仄平。","仄仄○仄平，仄仄平仄○。","平平仄仄仄，仄仄仄仄平。","仄仄仄仄平，平仄仄平平。","平平仄平仄，仄平仄平平。","仄平仄仄平，仄仄平平平。","仄平仄仄仄，仄仄○平平。","仄仄平仄平，平平仄平平。","仄平仄平仄，平仄平平平。","平平○平平，仄仄仄仄○。","平平仄平仄，仄仄平平○。","○○仄平仄，仄仄平平平。"],"paragraphs":["治生不求富，读书不求官。","譬如饮不醉，陶然有余欢。","君看庞德公，白首终泥蟠。","岂无子孙念，顾独贻以安。","鹿门上冢回，床下拜龙鸾。","躬耕竟不起，耆旧节独完。","念汝少多难，冰雪落绮纨。","五子如一人，奉养真色难。","烹鸡独馈母，自飨苜蓿盘。","口腹恐累人，宁我食无肝。","西来四千里，敝袍不言寒。","秀眉似我兄，亦复心闲宽。","忽然舍我去，岁晚留余酸。","我岂轩冕人，青云意先阑。","汝归莳松菊，环以青琅玕。","桤阴三年成，可以挂我冠。","清江入城郭，小圃生微澜。","相从结茅舍，曝背谈金銮。"],"title":"送千乘千能两侄还乡"}
