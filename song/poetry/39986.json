{"author":"陆游","id":39986,"strains":["仄平仄仄平平平，仄仄平○仄仄平。","平平仄仄○仄仄，仄仄平仄仄仄平。","仄平仄仄仄仄仄，仄仄平仄仄仄平。","仄平仄仄仄仄仄，仄仄仄仄平仄平。","平○仄仄○仄仄，仄仄平仄○平平。","○平仄仄仄仄仄，仄仄仄仄仄仄平。","仄平平仄仄仄仄，仄仄仄仄平仄平。","仄○仄仄○平平，平平仄仄平○平。"],"paragraphs":["烈风大雪吞江湖，巨木摧折竹苇枯。","乌鸢瑟缩堕地死，岂复能顾卵与雏。","棘枝拔出乱石罅，凛凛生气独有余。","耐寒两鹊亦异禀，羽族有此山泽癯。","神凝气劲中自足，不待晴日相鸣呼。","深知画手亦怪伟，用意直刮造化炉。","氄毛虽细爪翮健，落笔岂独今所无。","我评此画如奇书，颜筋柳骨追欧虞。"],"title":"唐希雅雪鹊"}
