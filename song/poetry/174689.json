{"author":"刘敞","id":174689,"strains":["平平仄仄仄，仄仄平平平。","仄仄平仄○，平○仄平平。","仄平仄仄仄，仄仄○仄平。","○仄仄仄平，仄平平仄平。","仄平仄平平，仄仄平平仄。","仄平仄仄仄，仄仄平仄○。","平平仄平仄，仄仄仄仄平。","仄仄仄仄平，平平平仄平。","仄仄仄○平，仄平仄○平。","仄平○○仄，仄仄平平○。","平○仄平仄，平平仄仄平。","仄平平平仄，仄仄仄仄平。"],"paragraphs":["微言昔废绝，大道随荒榛。","上下千岁间，天将复斯文。","若人实命世，述作参鬼神。","横制万里波，不为流俗珍。","大音破昏聋，有若雷霆震。","惜乎世莫用，竟以奇怪闻。","哀哉揭阳贬，势屈道则伸。","孔子亦有言，求仁而得仁。","我昔读其书，固常见其人。","迩来观遗像，忽若平生亲。","轮扁不言巧，丹青岂复真。","尚存高山意，俯仰冀日新。"],"title":"韩文公画像分题"}
