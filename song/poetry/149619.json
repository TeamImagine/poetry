{"author":"方回","id":149619,"strains":["平平仄仄仄平平，仄仄平平仄仄平。","仄仄仄平平仄仄，平平仄仄仄平平。","仄平仄仄平平仄，平仄平平仄仄平。","仄仄仄平平仄仄，平平仄仄仄平平。"],"paragraphs":["今年五月冷非常，拥袖无聊一老尪。","应俗但宜司马好，全生不必次公狂。","绛人甲子差相近，皇考庚寅暗自伤。","病酒客楼听泥屐，愁边更用雨淋浪。"],"title":"丁酉生日二首  其一"}
