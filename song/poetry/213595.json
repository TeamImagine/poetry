{"author":"陈师道","id":213595,"strains":["平平仄仄仄平平，平仄平平仄仄平。","平仄仄平平仄仄，平平仄仄仄平平。","平平仄仄平平仄，仄仄平平仄仄平。","仄仄平平平仄仄，仄平仄仄仄平平。"],"paragraphs":["平林广野骑台荒，山寺鸣钟报夕阳。","人事自生今日意，寒花只作去年香。","巾欹更觉霜侵鬓，语妙何妨石作肠。","落木无边江不尽，此身此日更须忙。"],"title":"次韵李节推九日登南山"}
