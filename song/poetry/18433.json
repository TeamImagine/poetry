{"author":"吴芾","id":18433,"strains":["平平仄仄仄平平，平仄平平仄仄平。","仄仄平平平仄仄，平平平仄仄平平。","平平仄仄平平仄，仄仄平平仄仄平。","平仄平平仄平仄，仄平平仄仄平平。"],"paragraphs":["平生臭味最相投，方喜同时得退休。","正欲从容陪杖屦，从兹萧散老林丘。","高标岂料成千古，遗爱空嗟满一州。","兄弟凋零复无继，故山谁与我同游。"],"title":"挽五兄知府二首  其一"}
