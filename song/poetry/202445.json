{"author":"陆佃","id":202445,"strains":["仄平平仄仄平平，仄仄平平仄仄仄。","仄仄仄平平仄仄，仄平仄仄仄平平。","仄平平仄平平仄，平仄平平仄仄平。","仄仄仄平平仄仄，平平仄仄仄平平。"],"paragraphs":["少谈奇字客长安，妙斲无人得郢墁。","两鬓已秋陪后进，十年如梦守前官。","竹延西角东须遍，梅发南枝北尚寒。","从古晚成终大用，扶摇行见海鹏抟。"],"title":"呈王圣美"}
