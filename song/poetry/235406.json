{"author":"程俱","id":235406,"strains":["平仄仄仄平平○仄平仄，仄仄○仄平平仄。","仄平平仄仄○平，仄仄平平仄平仄。","仄仄仄仄平仄平平○平，仄平仄平仄平○。","仄平○平仄平仄，平平仄仄○平平。","平平平平仄平仄，平仄○平仄平○。","仄平仄仄仄平平，仄仄平平平平仄。","平平平仄仄平平，○仄平○仄平仄。","仄○平仄仄○平，仄仄平平仄平仄。","仄平平平仄平仄，平平仄仄○平仄。","○平仄平仄○仄，仄仄平平仄平仄。","平平仄仄仄仄仄，仄仄平平仄平仄。","平平○平仄平仄，仄仄仄平仄平仄。","仄○仄仄仄平平，仄仄平平平仄仄。"],"paragraphs":["君不见谢公栖迟乐东土，起作司马征西府。","莫年谈笑有穰孙，鹤唳风声走强虏。","又不见子猷剡川高兴阑，肯随鹤书落人间。","不知骑曹底官职，朝来拄颊看西山。","平生清真翠岩老，泉石膏肓偶同调。","岁寒落落见孤松，不忍低眉宁枯槁。","年来无米继朝炊，闻说吴兴富鱼稻。","不妨来作古司兵，士卒投醪止凫藻。","美哉洋洋霅溪水，秋塘百里荷花绕。","当年钓徒放浪处，醉目悠然送归鸟。","斯人不死世不识，往往凌波弄瑶草。","君方参同佐龙虎，我欲治荒种梨枣。","会当月夜见庞眉，一笑超然凌八表。"],"title":"戏赠江仲嘉司兵"}
