{"author":"叶梦得","id":235035,"strains":["仄平仄仄仄，仄仄平仄平。","平平平平仄，仄仄仄仄平。","仄仄仄平仄，平平仄平平。","平平仄仄仄，平仄仄仄○。","仄仄平仄仄，平平仄平平。","平平仄仄仄，仄仄○平平。","仄仄仄平仄，○平仄？平。","平平○仄仄，仄仄平平平。","平仄仄○仄，仄平平○平。","仄○平平○，仄仄仄平平。"],"paragraphs":["故山不在眼，远想流水声。","佳人南风手，起我涧谷情。","十载厌鼙鼓，嚣尘乱鸣钲。","萧然洗病耳，为鼓一再行。","度险微断续，奔前忽琮琤。","凄风拉远响，薄月当微明。","乱石拱高下，回环亦峥嵘。","吾归正自尔，猛士方西征。","年少勇过我，犬羊膻王城。","请更平戎操，尽扫洛河清。"],"title":"夜听莫抚干弹琴流水操"}
