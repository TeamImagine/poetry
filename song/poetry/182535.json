{"author":"强至","id":182535,"strains":["仄仄仄平平仄平，仄平平仄仄平平。","平平仄仄平平仄，仄仄平平仄仄平。","仄仄仄平平仄仄，仄平平仄仄平平。","平平仄仄平平仄，平仄平平仄仄平。"],"paragraphs":["旅食一朝还一朝，紫宸前对转迢迢。","青云事业应全误，绿发光阴已半销。","始爱古人轻禄仕，拟将生理付渔樵。","春风又入长安陌，依旧闲愁绊柳条。"],"title":"待次陛对已再见春感怀成篇"}
