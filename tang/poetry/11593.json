{"author":"李程","id":11593,"strains":["平平平仄仄平平，平仄平平仄仄平。","平仄仄平平仄仄，仄平仄仄仄平平。","平平仄仄平平仄，仄仄平平仄仄平。","平仄平平平仄仄，仄平平仄仄平平。"],"paragraphs":["茫茫尘累愧腥膻，强把蜉蝣望列仙。","闲指紫霄峰下路，却归白鹿洞中天。","吹箫凤去经何代，茹玉方传得几年。","他日更来人世看，又应东海变桑田。"],"title":"赠毛仙翁"}
