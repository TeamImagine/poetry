{"author":"吴芾","id":18347,"strains":["仄仄平平仄仄平，平平仄仄仄平平。","平平仄仄平平仄，仄仄平平仄仄平。","仄仄平平平仄仄，平平平仄仄平平。","平平仄仄平平仄，仄仄仄平仄仄平。"],"paragraphs":["不见风标六岁余，闲中应是乐琴书。","逢辰自合膺殊选，遁世何妨且隠居。","已爱新诗如沈谢，更听高论似严徐。","时来会有腾骧日，未许傍人笑问疏。"],"title":"和孟世功二首  其二"}
