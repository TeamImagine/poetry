{"author":"王庭珪","id":238173,"strains":["平仄平平仄仄平，平平平仄仄平平。","平平仄仄平平仄，仄仄平平仄仄平。","平仄仄平平仄仄，平平平仄仄平平。","平平仄仄平平仄，仄仄平平仄仄平。"],"paragraphs":["堤柳迎人自作阴，江流仍涨绿醅深。","行人独唱阳春曲，此日重闻正始音。","驺驭已如仙袅袅，骑驴徒欲度骎骎。","看君阔步青云上，莫学书生拥鼻吟。"],"title":"次韵赵文卿因以送行"}
