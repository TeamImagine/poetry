{"author":"郑清之","id":100422,"strains":["仄平平平仄平仄，仄仄平平仄平仄。","仄仄平平○仄平，仄仄平平仄平仄。","平○仄仄仄平○，仄仄平平仄○仄。","平平仄仄平平平，平仄仄仄○仄仄。","仄○平平仄仄平，○仄仄平仄平仄。","仄平仄仄平平仄，仄仄平平仄仄仄。","仄平仄仄平平平，○仄平平仄平仄。"],"paragraphs":["牡丹骄春醉无力，艳紫妖红锦新织。","鹿解衔花空误唐，楚以姬归竟亡息。","何如野外挺孤操，照水渊然有深识。","昂昂雪鬓颜真卿，何物女子称国色。","主张繁华勿复言，如对雁门二千石。","语君欲识梅花面，好向云岩访拾得。","语君欲作梅花诗，磨尽莲经大千墨。"],"title":"冬节忤寒约客默坐𦶟品字柴作五禽戏体中差小佳园丁以矮梅至如见东郭顺子使人之意也消欣然呵皲手冻笔占数语呈刘菊坡博一笑  其四"}
