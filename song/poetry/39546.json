{"author":"陆游","id":39546,"strains":["仄仄仄平平仄平，平平仄仄仄平平。","仄平平仄平平仄，仄仄平平仄仄平。","平仄仄平平仄仄，平平平仄仄平平。","仄平仄仄平平仄，仄仄平平仄仄平。"],"paragraphs":["八十可怜心尚孩，看山看水不知回。","软炊香甑桃花饭，浅酌清尊竹叶醅。","平地本知多陷阱，群儿随处觅梯媒。","旷怀只待秋风起，十丈蒲帆海上开。"],"title":"初归杂咏七首  其三"}
