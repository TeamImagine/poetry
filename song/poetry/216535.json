{"author":"张耒","id":216535,"strains":["平仄平平仄仄平，仄平仄仄仄平平。","平平平仄平平仄，平仄平平仄仄平。","仄仄平平平仄仄，平平仄仄仄平平。","平平仄仄平平仄，仄仄平平仄仄平。"],"paragraphs":["归马骎骎不受鞭，晚霞如画照晴川。","萧疏黄叶孤舟岸，零落秋云断雁天。","临水登山悲楚客，烹鸡酌酒爱诸仙。","任从老逐霜毛至，莫遣愁来玉盏边。"],"title":"归马二首  其一"}
