{"author":"葛胜仲","id":230623,"strains":["平平仄平平，仄仄平仄仄。","○平仄平平，○仄仄平仄。","平平仄平平，仄仄仄仄仄。","仄平仄仄○，平仄○仄仄。","仄仄○平○，平仄仄平仄。","平仄平仄仄，仄平平仄仄。","平平仄平平，仄仄仄仄仄。"],"paragraphs":["方池洌寒泉，湛湛缨可濯。","其源出阳崖，其委则阴壑。","斋盂给晨炊，茗椀共午酌。","道人习水观，趺坐闲两𪨗。","性水了真空，非以识心度。","浮幢诸刹海，视身同不涸。","为名月光泉，永配一宿觉。"],"title":"采芝庵明辨师求泉名以月光命之"}
