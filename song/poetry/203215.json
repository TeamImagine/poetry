{"author":"释道潜","id":203215,"strains":["仄平○仄仄仄仄，平平平平仄○平。","仄平仄仄仄平仄，平仄平仄平平平。","仄平仄仄平仄仄，仄仄平仄平平平。","平平仄平平仄仄，平平仄仄平平平。","平平仄仄仄仄仄，○仄仄仄平平平。","平平仄仄仄平仄，仄仄仄仄平平平。","平平仄仄平仄仄，仄仄平○平平平。","○平○平○平仄，平平仄仄平平平。","○平仄仄仄平仄，平平平仄平平平。","平平仄平平仄仄，平仄仄仄仄仄平。","平平仄仄平仄仄，平仄仄仄平平平。","仄平平平○仄仄，仄仄仄仄仄仄平。","平平平仄仄仄○，平平仄仄平平平。","仄平平仄仄平仄，仄仄仄仄○平平。","平平仄仄仄平仄，○平仄仄○仄○。"],"paragraphs":["伟哉中国擅五岳，巍巍崧高据其尊。","四时百辟尽朝会，云幢烟盖来追奔。","自余众阜何足数，扰扰罗列真儿孙。","秋霖乍开原野净，隆曦破海浮朝暾。","渊明旷达不事事，胜日结客游山樊。","山腰下马蹑风磴，杖屦诘曲跻巑岏。","窗经玉女猿鸟寂，石漱飞浏鸣潺湲。","长松吟风和哀响，肌肤凛栗凄神魂。","行穷绝顶已晡侧，云烟为我开余昏。","昂头去天惊尺五，星斗历历俯可扪。","超然拟与人世绝，仿佛有路通昆仑。","洛阳奇峰三十六，领略并入一眼吞。","平生方寸喜壮观，兹游气豁殊轩轩。","二豪词笔有余地，请赋杰句留山巅。","风流便可付千载，欧梅尹谢相与传。"],"title":"登岳顶呈试可邦直"}
