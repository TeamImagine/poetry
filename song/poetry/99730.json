{"author":"洪咨夔","id":99730,"strains":["仄仄平平仄仄平，平平平仄仄平平。","平平平仄仄平仄，平仄平平平仄平。","仄仄平平平仄仄，仄平仄仄仄平平。","平平仄仄平平仄，平仄平平仄仄平。"],"paragraphs":["短棹横秋桔柏矶，青山无尽白云飞。","官三年矣母安在，天一方兮儿欲归。","拱木阴阴闲墓隧，背萱寂寂老庭闱。","呼儿扫驿陈遗像，杯酒炉香泪满衣。"],"title":"先妣忌日发昭化"}
