{"author":"郑侠","id":201146,"strains":["仄平仄仄仄平平，仄仄平平仄仄平。","仄仄平平平仄仄，仄平平仄仄平平。","平平仄仄平平仄，平仄平平仄仄平。","仄仄平平平仄仄，平平平仄仄平平。"],"paragraphs":["偶因送客上西楼，共爱佳城枕海陬。","雁翅人家千巷陌，犬牙商舶数汀洲。","风吹细雨兼秋净，云漏疏星带水流。","独有单亲头早白，迢迢东望不胜愁。"],"title":"同子忠上西楼"}
