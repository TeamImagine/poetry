{"author":"韩驹","id":237310,"strains":["仄平仄仄仄平平，仄仄平平仄仄平。","仄仄平平平仄仄，平平仄仄仄平平。","仄平平仄平平仄，仄仄平平仄仄平。","仄仄平平平仄仄，平平仄仄仄平平。"],"paragraphs":["一樽相属两华颠，落日临分更泫然。","蹀躞鸣珂君得路，伶俜散策我归田。","近闻南国生涯尽，厌见西江杀气纒。","欲买扁舟吴越去，看山看水乐余年。"],"title":"即席送吕居仁"}
