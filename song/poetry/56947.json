{"author":"张栻","id":56947,"strains":["平○平○平仄平，平平仄仄平平○。","仄平仄仄○仄仄，○仄仄仄平平平。","平平平仄仄仄仄，平平仄仄平平平。","平平仄仄仄仄仄，仄仄平○○○平。","仄平仄仄○平仄，○○仄仄○平平。","○平仄仄仄平仄，仄仄仄平仄仄平。","仄平仄平仄○仄，○○仄平仄平仄。","仄仄平平平仄○，仄仄仄○平仄仄。","○平仄仄仄平平，仄平平平仄仄仄。","平仄仄○平仄平，仄仄平平仄平仄。","平平仄平仄仄○，平仄仄仄仄仄仄。","平平仄仄平仄平，仄仄仄○平仄仄。","仄○仄仄仄平平，仄仄平仄平仄仄。","平平○仄仄平平，平仄平平仄平仄。"],"paragraphs":["岷峩山中千岁松，枝虬干直摩青空。","雪霜剥落中不槁，膏液下与灵泉通。","龟跧凫伏自磊砢，金坚玉洁仍丰融。","篝明夜取喜得隽，煮鼎朝听如吟风。","杵成坐上看飞雪，更和酪乳收全功。","当知至味本无味，子若服之寿莫穷。","巽岩脊梁硬如铁，冠峩切云佩明月。","百好都随春梦空，大药独传鸿宝诀。","中霄咀嚼不摇头，玉池生肥咽不彻。","怜我百虑形蚤衰，裹赠扶持意何切。","丹砂著根谩尔传，脂泽酿黍计已拙。","由来妙道初不烦，此法莫从儿辈说。","径思举袂揖浮丘，下视尘世真一吷。","朱颜留得亦何为，追逐同坚岁寒节。"],"title":"李仁父寄茯苓酥赋长句谢之"}
