{"author":"钱惟演","id":189056,"strains":["仄平平仄仄平平，平仄平平仄仄平。","仄仄仄平平仄仄，仄平仄仄仄平平。","平平仄仄平平仄，仄仄平平仄仄平。","仄仄仄平平仄仄，仄平平仄仄平平。"],"paragraphs":["蜜房初满石榴红，秋意先侵玉井桐。","薤簟自凭南郭几，縠巾犹卧北窗风。","云迷候雁辞遥塞，露湿飞萤起暗丛。","病已不须传七发，粉笺香墨寄诗筒。"],"title":"初秋属疾"}
