{"author":"苏舜钦","id":90368,"strains":["平仄仄平仄，仄平平仄平。","仄平仄仄仄，平仄仄仄平。","仄仄仄○仄，平仄平○平。","○平仄仄仄，○仄平仄平。","平平○平平，○仄仄仄平。","平平仄仄仄，仄平仄仄平。","仄仄平仄仄，仄平仄平平。","平平○仄平，○仄仄○平。","平平平平平，平仄仄平平。","○○仄仄仄，仄仄平平平。","仄平仄平仄，仄仄仄仄平。","○仄仄平仄，仄仄平○平。","平仄仄仄仄，仄仄平仄平。","仄仄仄仄仄，平仄仄平平。","仄仄仄平平，仄平仄仄○。","仄仄仄仄仄，仄平平仄平。","仄仄仄仄平，仄仄平平平。","平仄仄平仄，平仄仄仄平。","仄平仄仄仄，平仄平平平。","平平仄仄仄，仄仄平仄平。","仄仄仄仄仄，平仄平仄平。","仄平仄仄平，仄仄平仄平。","仄仄平平仄，平平仄平平。"],"paragraphs":["前岁旅淮楚，去年还上都。","上都一岁内，前后七徙居。","岁暮被重谪，狼狈来中吴。","中吴未半岁，三次迁里闾。","京师重腾移，长物动数车。","江湖亦稍便，一舟乐有余。","破坏新器皿，散亡旧图书。","家人颇倦烦，行路亦叹呼。","吾知人之生，天壤乃蘧庐。","其间𫏐寄寓，一世还须臾。","纵游极南北，所历足自娱。","犹恨苦濡滞，带动摧妻孥。","安得出八极，浩与元气俱。","仰首羡日月，晨夕苦奔趋。","二物本无情，亦为气所驱。","况我有血肉，又生名利区。","手足日不闲，在地无根株。","流宕固宜矣，何必厌道涂。","此身亦外物，安用伤羁孤。","庸人所见狭，但以乡井拘。","屑屑寸粒食，何异鸡在笯。","拟随犯斗槎，欲上浮海桴。","寄语怀安者，嗟嗟尔何愚。"],"title":"迁居"}
