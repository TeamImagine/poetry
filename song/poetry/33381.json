{"author":"陆游","id":33381,"strains":["仄仄平平平仄平，平平仄仄仄平平。","仄平仄仄仄平仄，仄仄平平仄仄平。","平仄平平平仄仄，平平仄仄仄平平。","仄平仄仄平平仄，仄仄平平仄仄平。"],"paragraphs":["病骨支离纱帽寛，孤臣万里客江干。","位卑未敢忘忧国，事定犹须待阖棺。","天地神灵扶庙社，京华父老望和銮。","出师一表通今古，夜半挑灯更细看。"],"title":"病起书怀二首  其一"}
