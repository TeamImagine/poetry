{"author":"姚孝锡","id":11374,"strains":["仄仄平平仄仄平，仄平平仄仄平平。","平平仄仄平平仄，仄仄平平仄仄平。","仄仄平平仄仄仄，平平仄仄仄平平。","平平仄仄平平仄，仄仄平平仄仄平。"],"paragraphs":["别恨频添鬓雪深，百年怀抱郁沈沈。","标名不挂金银榜，涉世空坚铁石心。","俗物何劳供一醉，残僧正欲伴孤吟。","朱弦三弄虚檐寂，唯有清风是赏音。"],"title":"和成冠卿见寄"}
