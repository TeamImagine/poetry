{"author":"苏轼","id":194991,"strains":["仄平平仄仄平平，仄仄平平仄仄平。","仄仄仄平平仄仄，平平仄仄仄平平。","平平仄仄平平仄，仄仄平平仄仄平。","仄仄平平平仄仄，平平仄仄仄平平。"],"paragraphs":["莫将牛弩射羊群，卧治何妨昼掩门。","稍喜使君无疾病，时因送客见车轓。","搔头白发秋无数，闭眼丹田夜自存。","欲息波澜须引去，吾侪岂独坐多言。"],"title":"次韵钱越州见寄"}
