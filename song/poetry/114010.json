{"author":"刘克庄","id":114010,"strains":["平仄平平仄仄平，仄平仄仄仄平平。","仄平仄仄平平仄，平仄仄平仄仄平。","仄仄平平平仄仄，仄平仄仄仄平平。","平平仄仄平平仄，仄仄平平仄仄平。"],"paragraphs":["贪听谯更夜未眠，偶拈一卷向灯前。","凤箫按谱声声叶，鲛帕盛珠颗颗圆。","洛叟曾规秦学士，蜀公晚喜柳屯田。","江湖冷落词人少，难起花翁傍酒边。"],"title":"夜检故书得孙季蕃词有怀其人二首  其一"}
