{"author":"艾性夫","id":165244,"strains":["平平仄仄仄平平，平仄平平仄仄平。","仄仄仄平平仄仄，仄平平仄仄平平。","仄平仄仄平平仄，平仄平平仄仄平。","仄仄平平仄平仄，仄平仄仄仄平平。"],"paragraphs":["仙林路细出山腰，灵谷峰高入紫霄。","立石借为题字壁，倒松因作度溪桥。","雨花湿地人归晚，烟草迷川马去遥。","记得玄都种桃处，黯然分袂各魂销。"],"title":"送客至灵谷"}
