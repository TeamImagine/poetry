{"author":"苏辙","id":197641,"strains":["仄仄平平仄仄平，仄平平仄仄平平。","仄平仄仄平平仄，仄仄平平平仄平。","平仄仄平平仄仄，仄平平仄仄平平。","平平仄仄平平仄，仄平平平仄仄平。"],"paragraphs":["远谪江湖舳尾衔，到来辛苦向谁谈。","畏人野鹤长依岭，厌事山僧祇住庵。","黄雀顿来成一饱，白醪新熟喜初酣。","疏顽近日尤堪笑，坐任飘风去自南。"],"title":"次韵毛国镇赵景仁唱和三首一赠毛一赠赵一自咏  其三"}
