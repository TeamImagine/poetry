{"author":"陆游","id":39897,"strains":["仄仄平平仄，平平仄仄平。","平○仄仄仄，○○仄○平。","平仄仄平仄，平平平仄平。","平平仄仄○，平仄仄平平。","平仄平平仄，平平仄仄平。","仄平○仄仄，仄仄仄平○。"],"paragraphs":["好景逢初夏，闲身得昼眠。","书横竹架上，冠堕素屏前。","葱蒨小山桂，潺湲幽窦泉。","危巢出乳燕，高树集新蝉。","强健关天命，逍遥近地仙。","晚窗思茗饮，自取雪芽煎。"],"title":"初夏昼眠"}
