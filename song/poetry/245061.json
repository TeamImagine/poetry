{"author":"綦崇礼","id":245061,"strains":["平平平仄平平仄，仄仄平平仄仄平。","仄仄平平平仄仄，仄平平仄仄平平。","平平平仄平平仄，仄仄平平仄仄平。","仄仄平平平仄仄，仄平仄仄仄平平。"],"paragraphs":["题诗曾动何郎兴，寄远犹传陆凯名。","渴见寒英娱北客，共寻春信向东城。","蜂粘晴蘂应先破，雀啅芳心已尽惊。","便拟催开争赋咏，腊中独使擅幽情。"],"title":"奉和德升尚书探梅之什仍用元韵"}
