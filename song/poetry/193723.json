{"author":"苏轼","id":193723,"strains":["仄仄仄○平仄平，平平仄仄平平平。","平○仄○仄平仄，仄仄仄平平仄○。","平平仄○平仄仄，仄仄仄平○仄仄。","平仄仄仄平仄平仄仄仄仄○，仄○仄仄仄平平。","仄仄仄平平仄平○○仄平仄，仄平平平仄平仄。","仄平平仄平仄平，○平仄仄仄平平。","○仄平平仄仄仄，平平仄○○○平。","仄仄平平仄仄平仄仄平仄，仄仄仄平平仄仄仄仄平平。"],"paragraphs":["蟹眼已过鱼眼生，飕飕欲作松风鸣。","蒙茸出磨细珠落，眩转遶瓯飞雪轻。","银瓶泻汤夸第二，未识古人煎水意。","君不见昔时李生好客手自煎，贵从活火发新泉。","又不见今时潞公煎茶学西蜀，定州花瓷琢红玉。","我今贫病常苦饥，分无玉碗捧蛾眉。","且学公家作茗饮，砖炉石铫行相随。","不用撑肠拄腹文字五千卷，但愿一瓯常及睡足日高时。"],"title":"试院煎茶"}
