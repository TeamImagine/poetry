{"author":"郑獬","id":181852,"strains":["平平平仄仄平平，仄仄平平仄仄平。","平仄仄平平仄仄，平平平仄仄平平。","平平仄仄平平仄，平仄平平仄仄平。","仄仄平平仄平仄，仄平仄仄仄平平。"],"paragraphs":["西风原上鹡鸰鸣，喜见朱旗画兽狞。","尘袖渐抛秦地远，云帆聊作楚江行。","人家掩映寒塘水，秋物鲜明绿树橙。","欲表新阡在郧国，不同张翰浪逃名。"],"title":"次韵元肃兄见喜知荆州二首  其二"}
