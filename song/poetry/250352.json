{"author":"沈与求","id":250352,"strains":["平平仄仄平，仄仄仄平仄。","平平仄平平，仄仄仄平仄。","仄仄平仄平，仄仄仄平仄。","仄平仄平平，平平仄平仄。","○平仄平平，仄仄平平仄。","仄仄仄仄平，平平平仄仄。","平平仄平平，平仄平仄○。","平平仄仄平，仄仄平平仄。","平○○平仄，仄仄平○仄。","平平仄仄仄，仄平平仄仄。","仄平平仄平，仄仄平仄仄。","○平○平平，○仄○仄仄。"],"paragraphs":["黄昏雪打窗，夜雨破幽梦。","晨光逗檐花，霁色晃池冻。","老木惊向荣，好鸟发微哢。","草根露纤芒，虫声试群哄。","空畦土匀酥，侧涧泉流湩。","腊尽杀气衰，春归生理共。","人情自多端，天意皆曲中。","悬知造物公，未厌萌区众。","艰难重时节，俯仰疲迎送。","心闲数造化，骨寒遭鬼弄。","那惊梅柳新，但饱藜藿供。","行须过田家，泥饮空社瓮。"],"title":"腊月二十六夜大雪投晓霁色恍然鸟语啁啾便有春意感而赋之"}
