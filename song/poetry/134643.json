{"author":"释文珦","id":134643,"strains":["仄平平仄平平平，仄仄平平仄仄平。","仄仄仄平仄仄仄，仄平平仄仄平平。","平平仄仄平平仄，仄仄平平仄仄平。","仄仄平平仄平仄，仄平平仄仄平平。"],"paragraphs":["一生踪迹任浮沉，两鬓何为雪易侵。","不可破除唯道义，最难凭托是人心。","清溪路口闲云合，白版门前落叶深。","老子衰年懒酬应，若非同伴莫相寻。"],"title":"一生"}
