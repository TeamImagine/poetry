{"author":"杨万里","id":48170,"strains":["仄仄平平平仄平，平平平仄仄平平。","仄平仄仄平平仄，平仄平平仄仄平。","仄仄平平仄仄仄，仄平仄仄仄平平。","仄平仄仄平平仄，仄仄平平仄仄平。"],"paragraphs":["半月阴凉天气佳，今朝新暑不饶些。","一生怕热长逢热，千里还家未到家。","入却船来那得出，恰方日午几时斜。","劝君莫爱高官职，行路难时却怨嗟。"],"title":"五月一日过贵溪舟中苦热"}
