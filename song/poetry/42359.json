{"author":"陆游","id":42359,"strains":["平平仄仄仄平平，仄仄平平仄仄平。","仄仄仄平平仄仄，仄平平仄仄平平。","平平仄仄平平仄，仄仄仄平仄仄平。","平仄平平平仄仄，平平仄仄仄平平。"],"paragraphs":["危途九折浩无津，晚幸收身作散人。","俸禄既空忧患少，酒殽虽薄笑歌频。","多添布褐方知老，净扫茆衡不觉贫。","南陌东阡元在望，柴车懒驾动经旬。"],"title":"闲咏五首  其五"}
