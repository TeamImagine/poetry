{"author":"郑刚中","id":251899,"strains":["仄仄○平仄平平，平○平平仄平平。","仄平仄仄仄平仄，平仄平仄平平○。","平仄平平仄平平，平平平平仄平平。","仄平仄仄○仄仄，平平仄仄平平○。","平平平平仄○仄，平平仄仄平仄平。","○仄平○仄平平，平平仄仄平平平。"],"paragraphs":["夜静荷池叶翻翻，声如珠玑落冰盘。","小窗客梦忽惊破，知是秋雨来池间。","清晓阴云压前山，凉风飘萧起林端。","病身便觉衣袂薄，蒲葵已作无情看。","田家喧呼各相劝，年丰可望糠籺宽。","更愿朝廷念东南，吾侪自勉加盘餐。"],"title":"灵峰闻秋雨"}
