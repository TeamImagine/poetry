{"author":"许浑","id":22122,"strains":["仄仄平平仄仄平，仄平平仄仄平平。","仄平平仄仄平仄，平仄仄平平仄平。","平仄仄平平仄仄，仄平平仄仄平平。","仄平平仄平平仄，仄仄平平仄仄平。"],"paragraphs":["旧隐青山紫桂阴，一书迢遰寄归心。","谢公楼上晚花盛，杨子宅前春草深。","吴岫雨来溪鸟浴，楚江云暗岭猿吟。","野人宁忆沧洲畔，会待吹嘘定至音。"],"title":"寄阳陵处士"}
