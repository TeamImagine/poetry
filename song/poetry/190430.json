{"author":"韦骧","id":190430,"strains":["仄仄平平仄仄平，仄平平仄仄平平。","平平平仄平平仄，仄仄平平仄仄平。","平仄仄平平仄仄，仄平仄仄仄平平。","仄平平仄平平仄，仄仄平平仄仄平。"],"paragraphs":["别后经宵各到家，别时岐路两萦斜。","相期卮酒重何日，独对秋林浪有花。","攻墨却思同整具，择金犹记共澄沙。","语言仿佛如朝暮，但怅暌离似海涯。"],"title":"和颜令见寄"}
