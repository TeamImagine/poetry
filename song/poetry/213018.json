{"author":"贺铸","id":213018,"strains":["仄平○平平，仄仄○仄平。","平仄平仄仄，仄平仄仄平。","仄仄仄仄仄，平平仄平平。","仄仄○平仄，○平平仄平。","○平仄仄仄，平仄仄平平。","仄仄仄平仄，平平平仄平。","平仄平仄仄，平平仄平平。","平○仄平仄，○仄平平平。"],"paragraphs":["道人犹浮云，发彼王屋岑。","朝见肤寸合，暮为四海霖。","造物一戏耳，浮云本无心。","永谢应龙召，深栖双树林。","苍生热恼地，千载仰慈阴。","皎月示弦晦，清风何古今。","谁举甘露颂，轰然海潮音。","支离病居士，和以无弦琴。"],"title":"题海陵开元寺栖云庵"}
