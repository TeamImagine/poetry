{"author":"赵蕃","id":76642,"strains":["平平仄仄仄平平，仄仄仄平平仄平。","平仄仄平平仄仄，仄平平仄仄平平。","仄平仄仄平平仄，仄仄平平仄仄平。","仄仄仄平平仄仄，平平仄平仄平平。"],"paragraphs":["相过每饮必论诗，湿吻沫濡真自痴。","名且不为身后计，意宁能问俗间疑。","世皆竞取君公谓，我独何妨尔汝为。","日暮剧谈殊未了，临分更为月迟迟。"],"title":"过秉文"}
