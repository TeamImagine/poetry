{"author":"韩琦","id":101052,"strains":["仄仄平平仄仄平，仄平平仄仄平平。","仄平平仄平平仄，仄仄平平仄仄平。","平平平平平仄仄，仄平平仄仄平平。","仄平仄仄平平仄，仄仄平平仄仄平。"],"paragraphs":["三月春容骀荡天，御流飞舸引双旜。","十分芳景无三二，四合游人有万千。","花任风残犹逐水，酒随歌半已空船。","病夫且伴嘉宾醉，不过明朝卯尚眠。"],"title":"次韵和留守宋适推官游宴御河二首  其二"}
