{"author":"王庭珪","id":238265,"strains":["仄仄平平仄仄平，平平仄仄仄平平。","平平仄仄平平仄，仄仄平平仄仄平。","仄仄平平平仄仄，仄平平仄仄平平。","平平仄仄平平仄，仄仄平平仄仄平。"],"paragraphs":["冒暑贪程作热官，何如避暑得清安。","轻阴画出三湘境，爽气能为六月寒。","自有薫风生屋角，不须纤手捧冰盘。","阑干半倚红尘外，卧听江声泻碧湍。"],"title":"王主簿清暑阁"}
