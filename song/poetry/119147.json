{"author":"赵希焄","id":119147,"strains":["平平仄仄仄平平，仄仄平平仄仄平。","仄仄仄平平仄仄，平平仄仄仄平平。","仄平平仄平平仄，平仄平平仄仄平。","仄仄仄平平仄仄，仄平平仄仄平平。"],"paragraphs":["门敲石鼓叩神灵，洞府巉岩杳霭深。","直欲九渊惊睡玉，须凭一炷𦶟香沉。","几年曾救桑林旱，今日还书鲁史霖。","妙句不妨留大涤，要知栖凤也来吟。"],"title":"大涤洞  其一"}
