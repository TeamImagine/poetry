{"author":"郑侠","id":201145,"strains":["平仄平平仄仄平，平平平仄仄平平。","平平仄仄平平仄，仄仄仄平仄仄平。","仄仄仄平平仄仄，仄平平仄仄平平。","平平仄仄平平仄，仄仄平平仄仄平。"],"paragraphs":["湖上迟迟不忍还，谈玄清彻几重闗。","旋岚野马皆归静，逝鸟潜鱼各自闲。","坠果露巢秋后树，淡烟斜日晚来山。","吟情到此何终极，注目红云紫雾间。"],"title":"次张子京游天王湖作"}
