{"author":"程公许","id":106408,"strains":["仄平仄平仄平仄，平平仄平仄平仄。","平○仄仄平仄仄，平○平平仄平仄。","○平平仄仄平平，仄平仄仄○平仄。","仄平平仄仄仄平，平平仄仄仄平仄。","仄平平仄仄平仄，平平平平仄平仄。","仄平仄仄仄平平，○平平平平○仄。","仄平平仄仄平平，平平仄仄平平仄。","仄仄平○平仄仄，仄仄○平平仄仄。","○平仄仄平仄平，平平仄仄平平仄。","仄平仄仄平平仄，仄仄平平平仄仄。","仄○仄仄平仄仄，仄仄平平仄仄仄。","平平仄仄仄平平，○平平平仄平仄。","仄平仄仄仄仄平，平仄仄仄平仄仄。","平平平平仄平仄，平○仄仄仄○仄。","平平仄仄平仄仄，仄仄仄仄平平仄。","平○平平仄仄仄，仄仄平○仄平仄。","平平仄平仄仄仄，平仄○仄平仄仄。","○平平仄仄平仄，仄仄平仄平○仄。","平平平平仄平仄，仄仄仄平平仄仄。","仄平仄仄仄平平，平仄平平仄平仄。"],"paragraphs":["虎头一生信痴绝，虚名误人可多窃。","萧踈白发宁可贷，流浪红尘几时歇。","三神山夐隔嚣纷，众君子聚莹冰雪。","麈犀时接宝唾香，玄关要待玉{氐}掣。","缅怀元祐载赓唱，谁为崇丘补亡缺。","直庐竹帛不停披，酺池斋盂宁浪出。","故都何在渺烟埃，湖山也自佳风月。","拟结齐盟修故事，莫向深杯辞百罚。","烝哉与我心事同，诗来可作成规揭。","甚惭老丑强涂抹，得与婵娟夸二八。","静思世故殊未艾，澒洞忧端不可掇。","由来馆殿育英髦，期为朝家效丝发。","不然坐费玉帛招，奚异信手沙土撮。","天阍何曾九关隔，愚虑或补万分一。","诸君信是廊庙具，老我已愧瓶罂溢。","惊看淋漓洒巨轴，岂比呻吟点枯笔。","吾侪立名要不朽，荣禄过眼才一瞥。","从今朝谒得休暇，勿使文会多间阔。","摩挲尊罍品书画，上下古今商得失。","乞归早得隠林岩，夸与渔樵旧人说。"],"title":"和谢孟彝秘丞馆中书怀"}
