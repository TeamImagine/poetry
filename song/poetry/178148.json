{"author":"赵湘","id":178148,"strains":["仄平平仄仄平平，仄仄平平仄仄平。","仄仄仄平平仄仄，仄平仄仄仄平平。","平平仄仄平平仄，平仄平平仄仄平。","平仄仄平平仄仄，仄平平仄仄平平。"],"paragraphs":["暮蝉频响胜闻歌，白石床清藓色和。","径冷独留寒菊在，树疏分得夕阳多。","沙泉月澹曾栖雁，篱落烟微半著莎。","谁问寂寥诗景趣，竹扉时有野僧过。"],"title":"暮秋过沈齐别业"}
