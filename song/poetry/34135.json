{"author":"陆游","id":34135,"strains":["平平仄仄仄平仄，仄仄仄平平仄平。","仄仄平平平仄仄，仄平仄仄仄平平。","仄平平仄仄仄仄，平仄仄平平仄平。","仄仄仄平平仄仄，平平仄仄仄平平。"],"paragraphs":["桐江艇子去乘月，笠泽老翁归放慵。","一尺轮囷霜蟹美，十分潋滟社醅浓。","宦游何啻路九折，归卧恨无山万重。","醉里试吹苍玉笛，为君中夜舞鱼龙。"],"title":"桐庐县泛舟东归"}
