{"author":"陆文圭","id":166055,"strains":["平仄仄平仄仄，仄平仄○平平仄。","仄平○仄仄平仄，平平仄仄平平仄。","仄仄仄仄平平，仄平○仄○平平。","仄仄平平仄仄仄，仄平平仄仄平平。","仄平仄仄平平仄，平仄仄平平仄仄。","仄仄平平平仄平，仄平仄○○平仄。","平平仄仄平仄仄，仄○平平○仄○。","平○平仄仄平平，仄平仄仄平平仄。","仄平平仄仄仄平，仄仄平平平仄平。","平仄平平仄平仄，仄平仄仄仄○○。","平○仄平平仄仄，仄○平平○平仄。","仄平仄仄平平平，平平平仄平平○。"],"paragraphs":["君不见刘越石，晋阳铁骑围城急。","一声长啸震山谷，抛弓散走群儿泣。","又不见庾元规，武昌僚佐相追随。","坐据胡床夜笑语，不知宾主竟为谁。","枕戈待旦成何事，终让着鞭先士稚。","况复西风尘污人，茂宏举扇思还第。","嗟嗟二子逢世乱，误长清谈空致患。","争如今夕倚阑人，一生饱吃升平饭。","百城桴鼓夜不鸣，万里山川秋愈明。","黄鹤孤飞白鸥睡，卷帘露气下三更。","初听笛声何激烈，再听书声更清越。","素娥密约无人知，今秋丹桂来先折。"],"title":"题刘晦卿月楼图并饯秋闱之行仍不犯月楼字"}
