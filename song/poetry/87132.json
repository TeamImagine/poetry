{"author":"韩淲","id":87132,"strains":["平平仄仄仄平平，平仄平平仄仄平。","仄仄仄平平仄仄，仄平平仄仄平平。","仄平平仄平平仄，仄仄平平仄仄平。","仄仄仄平平仄仄，仄平平仄仄平平。"],"paragraphs":["秋来便觉雨萧萧，凉入西风百虑销。","夜静竹窗声自起，昼闲松院影长摇。","苦无车马能来往，却有樵渔破寂寥。","涧水已添流渐远，市尘浑不过浮桥。"],"title":"立秋后一日闻雨"}
