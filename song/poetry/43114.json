{"author":"范成大","id":43114,"strains":["仄平平仄仄平平，仄仄平平仄仄平。","平仄平平平仄仄，平平仄仄仄平平。","平平仄仄平平仄，仄仄平平仄仄平。","平仄仄平平仄仄，平平仄仄仄平平。"],"paragraphs":["簿书堆里解归鞍，我亦萧然辔勒宽。","炉篆无风香雾直，庭柯有月露光寒。","闲思喜鹊填河鼓，静数流萤绕井栏。","明日又驱官里去，从教白鹭侣红鸾。"],"title":"签厅夜归用前韵呈子文"}
