{"author":"李彭","id":232159,"strains":["平平仄○仄，仄平仄○平。","平○平平仄，平仄仄平平。","仄平仄平仄，仄仄平平平。","仄平仄○仄，仄仄○仄平。","平平仄平仄，仄仄平仄平。","仄仄平仄平，平平平仄平。","仄○仄平平，仄仄平平平。","仄仄仄平仄，仄平○仄平。","平平仄平仄，仄仄平平平。","平○仄平仄，仄平平仄平。"],"paragraphs":["人心各如面，石交定难逢。","吾观苏夫子，真有古人风。","自开蒋生径，日望求羊踪。","乃携李长吉，上我欧岌峰。","羌山落君手，稍欲吞附庸。","练练峰上云，萧萧岩际松。","想当岸纶巾，啸傲惊归鸿。","我有浣花竹，隔林闻曙钟。","幽禽发佳响，亦足披心胸。","何当小休辔，一尊聊此同。"],"title":"闻苏大养直同李子充游云居作此诗招之"}
