{"author":"曹辅","id":190037,"strains":["仄平平仄仄平平，仄仄平平仄仄平。","仄仄平平平仄仄，平平仄仄仄平平。","平平仄仄平平仄，仄仄平平仄仄平。","仄仄平平仄平仄，平平平仄仄平平。"],"paragraphs":["洞庭湖外白云峰，醉卧虚堂听晓钟。","涧草岩花无日歇，仙人玉女有时逢。","脂车石路君能去，蜡屐秋风我愿从。","欲藉神方变华发，黄精苗盛菊香浓。"],"title":"同舍问及故山景物用钟字韵诗以答"}
