{"author":"李纲","id":244555,"strains":["平平仄仄仄平平，平仄平平仄仄平。","仄仄仄平平仄仄，仄平平仄仄平平。","平平仄仄平平仄，仄仄平平仄仄平。","仄仄仄平平仄仄，平平仄仄仄平平。"],"paragraphs":["逾年海上久安居，多谢萧郎远寄书。","不向去来生一念，已将天地作吾庐。","中洲杳杳旌旗暗，暮景骎骎齿髪疏。","凖拟峡江成小隐，茅斋借我定何如。"],"title":"萧懋德秀才自临江遣人致书海上遇于归途赋诗寄之二首  其二"}
