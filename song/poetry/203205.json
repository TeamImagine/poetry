{"author":"释道潜","id":203205,"strains":["仄仄仄仄仄，平平○平平。","平平仄○仄，平○仄○平。","平平平仄仄，仄仄○仄平。","平平仄平仄，仄平仄平平。","仄仄平仄仄，○平平仄平。","平平仄平平，仄仄平仄平。","平○○仄仄，仄仄平仄平。","平平仄○仄，平仄仄仄平。","平平仄仄仄，仄仄○平平。","仄平平平平，仄仄仄仄平。","平平仄平仄，仄仄仄仄○。","仄平仄平仄，○仄○仄平。","平平仄平仄，仄○○平平。","平平仄仄仄，仄仄平平平。","仄平平仄平，仄○仄平○。","平平仄平仄，平仄仄仄平。"],"paragraphs":["造物赋象质，于余颇能名。","琼瑶琢其骨，冲和擅其清。","公生华屋贵，好学从妙龄。","才高岂容遏，卓然以文鸣。","厚德滋善养，雍容无暂矜。","区区草茅人，未必真尔能。","家藏三万轴，插架连屋楹。","牙签示题目，探赜手不停。","微言固澹泊，嗜好如饴饧。","祖宗开鸿基，累圣致太平。","诜诜既蕃衍，绰绰亦见称。","裕陵喜人物，教率从典刑。","联翩试文艺，议论参公卿。","公材实杞梓，落落非杉柽。","愿言勤著书，会当补朝廷。","他时树勋业，彜鼎信可铭。"],"title":"赠宗室德强团练"}
