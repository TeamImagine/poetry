{"author":"刘敞","id":175528,"strains":["仄仄平平仄，平平仄仄平。","平平仄平仄，平仄仄平平。","仄仄平平仄，平平仄仄○。","平平平仄仄，仄仄仄平平。","平仄平？仄，平平仄仄平。","平平仄平仄，仄○仄平平。","仄仄平平仄，平平仄仄平。","仄○平仄仄，○仄仄平平。","○仄平平仄，○平仄仄○。","○平○仄平，平仄仄平平。","仄仄平平仄，平○仄仄平。","仄平平仄仄，○仄仄平平。","仄仄仄平仄，平平仄仄平。","平平平仄仄，仄仄仄平平。","平仄○○仄，平平仄仄平。","仄平平仄仄，仄仄仄平平。","仄仄平平仄，平○仄仄○。","○○平平仄，平仄仄平平。"],"paragraphs":["集霰群阴结，飞霙万寓低。","乾坤豁开辟，方域露端倪。","广宇规茅藉，雕墙筑粉泥。","山容包紫翠，壤色变玄黎。","筒葛来従越，冰纨制自齐。","游欢慰枚马，猎兴助良奚。","饰貌沽珍粹，因方衒角圭。","隙间巇可抵，行际道先迷。","沾服惊游雾，临渊怪饮蜺。","调元思暖津，跧伏悯灵蠵。","几误乌成鹄，才分鹤处鸡。","惨肤森若竖，堕指酷逾刲。","泽国水还袭，焦原足易栖。","贫儒欣夜诵，季女戚朝侪。","舟楫胶藏壑，骅骝滑踠蹄。","斵冰歌竞若，擿埴杖频携。","景幸人人得，诗从物物题。","长吟歌真乐，安羡舞前溪。"],"title":"和邻几圣俞持国雪十八韵依次用"}
