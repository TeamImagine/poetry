{"author":"王庭珪","id":238138,"strains":["仄平平仄平平仄，仄仄平平仄仄平。","平仄平平平仄仄，平平仄仄仄平平。","仄平平仄平平仄，平仄平平仄仄平。","平仄平平平仄仄，仄平仄仄仄平平。"],"paragraphs":["一麾初出银台路，手把漳南玉兽符。","闾里高门容驷马，旗旄夹道拥前驱。","两科名姓惊天地，西掖文章似典谟。","诗卷从教传海贾，钓竿未肯拂珊瑚。"],"title":"送刘美中舍人赴漳州二首  其一"}
