{"author":"黄庭坚","id":206835,"strains":["仄平平平平仄仄，仄仄仄仄平平平。","仄平仄仄○仄仄，仄仄仄平仄仄○平平。","平平平仄仄仄仄，平平仄仄平平平。","仄平仄平仄仄仄，仄仄仄仄平平平。","仄○平平仄平仄仄仄，平仄仄平平仄平。","○○仄仄平仄○，仄仄平仄平平平。","平平○仄仄仄仄，平仄仄仄○平仄。","仄仄仄仄平○平，平仄平仄○仄仄。","仄平仄仄平仄平，平平仄平仄平仄。","○仄平平仄仄平，仄仄○平仄平仄。","仄平平○仄平平，平○仄仄平仄平。","平平平仄平平仄，○仄仄平仄仄仄。","平○平仄仄平平，仄平仄平仄平仄。","平平○仄仄仄平，仄仄平平仄仄仄。","平平平仄平仄平，仄平平平仄○平。"],"paragraphs":["朔方频年无好雨，五种不入虚春秋。","迩来后土中夜震，有似巨鳌复戴三山游。","倾墙摧栋压老弱，冤声未定随洪流。","地文划劙水觱沸，十户八九生鱼头。","稍闻澶渊渡河日数万，河北不知虚几州。","累累襁负襄叶间，问舍无所耕无牛。","初来犹自得旷土，嗟尔后至将何怙。","刺史守令真分忧，明诏哀痛如父母。","庙堂已用伊吕徒，何时眼前见安堵。","疏远之谋未易陈，市上三言或成虎。","祸灾流行固无时，尧汤水旱人不知。","桓侯之疾初无证，扁鹊入秦始治病。","投胶盈掬俟河清，一箪岂能续民命。","虽然犹愿及此春，略讲周公十二政。","风生群口方出奇，老生常谈幸听之。"],"title":"流民叹"}
