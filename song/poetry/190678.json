{"author":"韦骧","id":190678,"strains":["平平仄仄仄平平，平仄平平仄仄平。","仄仄仄平平仄仄，平平平仄仄平平。","平平仄仄平平仄，仄仄平平仄仄平。","仄仄平平仄平仄，仄平平仄仄平平。"],"paragraphs":["圆荷贴水翠钱稀，风掠余花片片飞。","细雨有情容易歇，青春无系等闲归。","楼头晚鼓牵声远，海上云山乱点微。","坐喜民田见丰兆，幅巾谈笑对残晖。"],"title":"和晚晴书事"}
