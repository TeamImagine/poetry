{"author":"赵崇嶓","id":125373,"strains":["仄平仄平平仄仄，仄仄平平仄平仄。","○○平仄仄仄平，平仄仄平平仄仄。","平平仄仄仄平平，平仄平平仄仄○。","平平仄平仄平仄，平仄仄仄○平平。","仄平○仄平仄仄，仄○平○仄平仄。","○平仄仄平仄平，仄仄平平仄平仄。","平平仄平仄仄平，仄平仄仄仄平平。","仄平平仄平平仄，平仄○平仄仄平。"],"paragraphs":["小曾与花为莫逆，梦作花神住花国。","分将天巧入画图，花不役君君自役。","东风一夜入芳丛，春在烟尘雾雨中。","披香阅红会花趣，工与造化相流通。","闭门三月芳事退，马嵬春泥葬香珮。","临邛道士神不灵，约束丹青驻光彩。","朱门种花锦作窠，画花绝少种花多。","百金花价千金画，羞死当年郭橐驼。"],"title":"画花歌与曾舜贤"}
