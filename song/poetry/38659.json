{"author":"陆游","id":38659,"strains":["仄仄平平仄仄平，平平仄仄仄平平。","平平仄仄平平仄，仄仄平平仄仄平。","平仄平平平仄仄，仄平平仄仄平平。","仄平仄仄平平仄，仄仄平平仄仄平。"],"paragraphs":["药笈渔竿每自随，枯筇短帽恰相宜。","投林但有穷猿喜，伏枥元无老骥悲。","岩溜甘寒通碧沼，野梅清绝隔疏篱。","放翁老甚情怀懒，那办题诗寄所思。"],"title":"乍晴至园中"}
