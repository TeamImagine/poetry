{"author":"王禹偁","id":177654,"strains":["平仄仄平○，平平仄仄○。","仄○平仄仄，平仄仄平平。","平仄平○仄，平平仄○平。","○平○仄仄，仄仄仄○平。","平仄仄平仄，平平仄仄○。","仄平平仄仄，平仄仄仄平。","仄仄平平仄，○平仄仄平。","仄平平仄仄，平仄仄平平。","仄仄平平仄，○平仄仄平。","平平○仄仄，仄仄仄平平。","仄仄平平仄，平○平仄平。","○平○仄仄，平仄仄平平。"],"paragraphs":["之子有文行，常流窃比难。","授毫秋露下，开卷古风寒。","场屋推盟主，声诗立将坛。","论儒轻五霸，议古嫉三桓。","师仰唯韩愈，才名压李观。","固穷多短褐，忧道即忘餐。","见访山围郡，相逢菊满栏。","眼青怜造士，头白愧郎官。","罢举层霄远，监州勺水盘。","贫厨兼味少，市酝数杯酸。","旧业烦君勘，新题为我刊。","临岐留雅什，天马撼金銮。"],"title":"和朱严留别韵"}
