{"author":"华镇","id":212094,"strains":["仄平仄仄仄平平，仄仄平平仄仄平。","平仄仄平平仄仄，仄平平仄仄平平。","仄平平仄平平仄，仄仄平平仄仄平。","平仄仄平平仄仄，平平平仄仄平平。"],"paragraphs":["昔吟太白凤凰诗，此日登临认故墟。","丹穴好音今寂寞，碧梧秋叶晚萧疏。","访寻池苑无陈迹，指顾江山似旧书。","流影逝波何足恨，且听天籁响虚徐。"],"title":"凤凰台"}
