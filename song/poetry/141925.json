{"author":"刘黻","id":141925,"strains":["仄平仄仄仄，平仄仄仄平。","仄仄仄仄平，○仄仄平平。","仄仄平平平，平仄平平平。","平平仄平平，仄平仄仄平。","仄仄平仄平，仄仄○仄平。","仄○平仄仄，仄仄○仄平。"],"paragraphs":["把书不释手，非志冕与轩。","昔有董仲舒，三载不窥园。","道味归肝脾，遑恤厨无烟。","家贫未为贫，有书足可研。","寤寐千载心，俗子难与言。","勿叹师友寂，日日亲圣贤。"],"title":"追和渊明贫士诗七首  其二"}
