{"author":"陆游","id":36589,"strains":["仄平平仄仄平平，仄仄平平仄仄平。","仄仄仄平平仄仄，平平平仄仄平平。","仄平平仄平平仄，平仄平平仄仄平。","平仄仄平平仄仄，仄平仄仄仄平平。"],"paragraphs":["爱闲惟与病相宜，壮岁怀归老可知。","睡熟素书横竹架，吟余犀管阁铜螭。","水芭蕉润心抽叶，盆石榴残子压枝。","堪笑放翁头白尽，坐消长日事儿嬉。"],"title":"爱闲"}
