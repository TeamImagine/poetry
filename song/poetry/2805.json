{"author":"宋庠","id":2805,"strains":["仄平平仄仄平平，仄仄平平仄仄平。","仄仄平平平仄仄，平平平仄仄平平。","平平仄仄平平仄，平仄平平仄仄平。","仄仄仄平平仄仄，平平平仄仄平平。"],"paragraphs":["半生多难窜民廛，北阙重来雪履穿。","木在沟中宁有间，人从河上更相怜。","尘栖绶笥昏余采，虫食书縢脱故篇。","不敢对君重抚臆，孤怀同是一潸然。"],"title":"忧阕还台次韵和道卿学士终丧归集贤旧职见寄二首  其一"}
