{"author":"沈与求","id":250434,"strains":["仄仄平平仄仄平，平平仄仄仄平平。","仄平仄仄平平仄，仄仄平平仄仄平。","仄仄仄平平仄仄，仄平平仄仄平平。","平平仄仄平平仄，仄仄平平仄仄平。"],"paragraphs":["闻道牙签检校频，昏花错莫乱惊尘。","未须止酒妨投辖，便可捐书当徙薪。","肘后有方余几所，眼中无障更何人。","须公旧观神明复，凖拟花前一笑春。"],"title":"曾守病目以治法与之有诗见贻次其韵"}
