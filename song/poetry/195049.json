{"author":"苏轼","id":195049,"strains":["仄仄平仄平，平平仄平仄。","平平○平平，○仄仄平仄。","平平仄仄仄，仄仄平仄仄。","平平仄平平，仄仄平仄仄。","平平仄仄仄，平仄仄平仄。","仄平仄仄仄，仄仄平○仄。","○平仄平仄，仄仄平仄仄。","平平平平仄，平仄仄平仄。","平平仄仄仄，平○平仄仄。","仄仄○仄仄，仄仄平仄仄。","仄平○仄平，仄仄仄平仄。","平平○仄仄，仄仄○仄仄。","平仄平○平，仄仄仄平仄。","平平仄平仄，仄平仄仄仄。","平平仄平仄，仄仄平平仄。","平平平仄仄，仄仄平平仄。","仄仄仄○平，仄平平仄仄。","○平仄仄仄，仄仄仄平仄。","平平仄○仄，仄仄仄仄仄。","仄仄平仄仄，仄仄平平仄。"],"paragraphs":["泽国梅雨余，衰年困蒸溽。","高堂磨新砖，颇觉利腰足。","松根百尺井，两绠飞浄渌。","流觞聚儿童，一笑为捧腹。","清风信可御，刚气在巌麓。","始知共此世，物外无三伏。","长歌入云去，不待弦管逐。","西湖真西子，烟树点眉目。","涛江少酝藉，高浪翻雪屋。","俯仰拊四海，百世飞鸟速。","远追钱氏余，近吊祖侯躅。","吾生如寄耳，寸晷轻尺玉。","谁似刘将军，逸韵谢边幅。","千言一挥手，五车不再读。","春巌彩鸡舞，月峡哀猿哭。","朝先啼鴂起，暮与寒螀续。","我老废吟哦，赖君时击触。","从今事远览，发轫此幽谷。","清游得三昧，至乐谢五欲。","莫作狂道士，气压刘师服。"],"title":"次韵刘景文登介亭"}
