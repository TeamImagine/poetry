{"author":"温庭筠","id":26238,"strains":["仄平平仄仄平平，仄仄平平仄仄平。","仄仄仄平平仄仄，仄平平仄仄平平。","平平仄仄平平仄，仄仄平平仄仄平。","平仄平平仄平仄，仄平平仄仄平平。"],"paragraphs":["露浓烟重草萋萋，树映阑干柳拂堤。","一院落花无客醉，五更残月有莺啼。","芳筵想像情难尽，故榭荒凉路已迷。","惆怅羸骖往来惯，每经门巷亦长嘶。"],"title":"经李征君故居"}
