{"author":"释元肇","id":117297,"strains":["平平平仄仄平平，平仄平平仄仄平。","仄仄仄平平仄仄，平平平仄仄平平。","仄平平仄仄平仄，仄仄平平仄仄平。","仄仄平平平仄仄，平平平仄仄平平。"],"paragraphs":["江山高处据胡床，豪气如虹贯野塘。","且去已知元亮醉，兴来非是次公狂。","满天风雨供吟眺，一幅潇湘不卷藏。","听得鸡鸣还待旦，莼羹虽美在他乡。"],"title":"次赵莼湖饱看风雨楼韵"}
