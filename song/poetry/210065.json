{"author":"秦观","id":210065,"strains":["仄仄平平仄仄平，仄平仄仄仄平平。","仄平仄仄平平仄，仄仄平平仄仄平。","平仄仄平平仄仄，仄平平仄仄平平。","平平仄仄平平仄，平仄平平仄仄平。"],"paragraphs":["早岁峨冠侍冕旒，白头淹恤外诸侯。","箧中尚有东封草，塞下曾无北顾忧。","心系汉廷长入梦，气吞胡虏不防秋。","经纶未了埋黄土，精爽还应属斗牛。"],"title":"滕达道挽词  其一"}
