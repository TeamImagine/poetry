{"author":"张耒","id":216510,"strains":["平平仄仄仄平平，平仄平平仄仄仄。","仄仄仄平平仄仄，仄平平仄仄平平。","平平平仄平平仄，平仄平平仄仄平。","仄仄平平仄仄仄，仄平平仄仄平平。"],"paragraphs":["知时避就物之难，千里萧萧振羽翰。","水国稻收朝食乏，海天霜重夜飞寒。","烟云秋去南山暖，风日春归朔野宽。","九万腾凌那可测，弋人矰缴漫多端。"],"title":"雁"}
