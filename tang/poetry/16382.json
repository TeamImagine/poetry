{"author":"白居易","id":16382,"strains":["仄仄平仄平，平平仄平平。","仄仄仄平○，平平平平平。","平○仄平○，仄仄仄仄○。","仄仄仄仄仄，仄平平平平。","仄仄仄平仄，平仄仄平平。","仄仄仄○仄，平仄平仄平。","仄仄平平仄，平仄平平平。","仄平平平○，平仄仄仄○。","仄平仄平仄，仄仄仄仄平。","○平平仄仄，仄仄平平平。","仄仄仄仄仄，仄平平平○。"],"paragraphs":["蔼蔼春景余，峨峨夏云初。","躞蹀退朝骑，飘飖随风裾。","晨从四丞相，入拜白玉除。","暮与一道士，出寻青谿居。","吏隐本齐致，朝野孰云殊。","道在有中适，机忘无外虞。","但愧烟霄上，鸾凤为吾徒。","又惭云林间，鸥鹤不我疏。","坐倾数杯酒，卧枕一卷书。","兴酣头兀兀，睡觉心于于。","以此送日月，问师为何如。"],"title":"和微之诗二十三首 和朝回与王炼师游南山下"}
