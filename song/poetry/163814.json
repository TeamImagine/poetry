{"author":"于石","id":163814,"strains":["平仄平平平仄平，平平仄仄仄平平。","仄平平仄平平仄，仄仄平平仄仄平。","仄仄平平平仄仄，平平仄仄仄平平。","平平仄仄仄平仄，平仄平平仄仄平。"],"paragraphs":["居喜山深人不知，凝岚空翠淡含辉。","隔林樵语惊猿去，倚石松枝碍鹤飞。","留客眠云听涧瀑，呼儿踏月扫苔矶。","冥心静坐勿轻出，门外藤萝露湿衣。"],"title":"次韵何寺簿闲咏"}
