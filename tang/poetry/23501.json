{"author":"王勃","id":23501,"strains":["仄平○仄仄，平仄仄平平。","○平平仄仄，仄仄仄平平。","仄平平仄仄，平仄仄平○。","仄平平仄仄，平仄仄○平。","平平平仄仄，平仄仄平平。","仄平平仄仄，○仄仄平平。"],"paragraphs":["石图分帝宇，银牒洞灵宫。","回丹萦岫室，复翠上岩栊。","雾浓金灶静，云暗玉坛空。","野花常捧露，山叶自吟风。","林泉明月在，诗酒故人同。","待余逢石髓，从尔命飞鸿。"],"title":"秋日仙游观赠道士"}
