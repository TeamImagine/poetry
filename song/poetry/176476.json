{"author":"司马光","id":176476,"strains":["平仄仄平仄，平仄平平平。","仄平○仄平，平仄平平平。","仄仄仄平平，仄平○仄平。","平仄仄○平，仄仄仄平平。","平仄仄仄平，平平仄仄平。","仄平仄仄仄，仄仄平平平。","○仄仄仄仄，仄仄平平平。","仄平仄仄仄，平仄平平○。","平平平平仄，平仄平仄平。","仄平仄平仄，仄仄平仄平。","仄仄○平仄，平平○仄平。","○○仄平仄，○仄仄平平。"],"paragraphs":["嗟予仕京府，谋禄非谋身。","岂徒劳百骸，消铄侵天真。","所畏旷官诛，敢辞从事勤。","朝讯狱中囚，暮省案前文。","虽有八尺床，初无偃息痕。","比归𫏐解带，日没轩窗昏。","援枕未及就，扑面愁飞蚊。","未能习律令，何暇窥皇坟。","夫君天才秀，明颍排纠纷。","右曹况清简，剸裂奚足云。","未遇且坚卧，逢时将致君。","行当起经济，膏沐醒吾人。"],"title":"和君倚藤床十二韵"}
