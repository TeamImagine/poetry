{"author":"苏轼","id":193394,"strains":["仄仄平仄平，仄平仄平仄。","平平仄○仄，○仄平仄仄。","仄平仄○仄，仄仄仄○仄。","仄平平仄平，平仄仄仄仄。","仄平○平仄，仄仄仄平仄。","平仄仄平平，仄仄仄○仄。","平平仄平仄，仄平仄仄仄。","仄仄仄平平，平仄仄○仄。","平平○平仄，平仄平仄仄。","仄平仄平平，平仄仄仄仄。","平仄仄平仄，仄仄平平仄。"],"paragraphs":["日落红雾生，系舟宿牛口。","居民偶相聚，三四依古柳。","负薪出深谷，见客喜且售。","煮蔬为夜飧，安识肉与酒。","朔风吹茅屋，破壁见星斗。","儿女自咿嚘，亦足乐且久。","人生本无事，苦为世味诱。","富贵耀吾前，贫贱独难守。","谁知深山子，甘与麋鹿友。","置身落蛮荒，生意不自陋。","今予独何者，汲汲强奔走。"],"title":"夜泊牛口"}
