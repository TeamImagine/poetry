{"author":"王安石","id":179790,"strains":["仄仄平平平仄仄，仄平仄仄平仄仄。","仄平仄仄仄平仄，平仄平平○平仄。","平平平平仄仄仄，平仄仄仄○平仄。","仄平仄仄平仄仄，平平仄仄平平仄。","仄仄○平仄平仄，平平平仄○○仄。","○平仄平○仄仄，仄仄平平平仄仄。","平平平仄○仄仄，仄仄平○仄平仄。","平平仄平平仄仄，仄仄○平平仄仄。","仄平平仄仄仄仄，平仄平平仄平仄。","仄平仄仄仄平平，仄仄○平仄平仄。","平平平平仄仄仄，仄平仄仄平仄仄。","仄平仄仄平仄仄，平仄○平仄平仄。","平平仄仄仄平平，仄仄平平仄○仄。"],"paragraphs":["画史纷纷何足数，惠崇晚出吾最许。","旱云六月涨林莽，移我翛然堕洲渚。","黄芦低摧雪翳土，凫雁静立将俦侣。","往时所历今在眼，沙平水澹西江浦。","暮气沈舟暗鱼罟，欹眠呕轧如闻橹。","颇疑道人三昧力，异域山川能断取。","方诸承水调幻药，洒落生绡变寒暑。","金坡巨然山数堵，粉墨空多真漫与。","大梁崔白亦善画，曾见桃花浄初吐。","酒酣弄笔起春风，便恐漂零作红雨。","流鶑探枝婉欲语，蜜蜂掇蕊随翅股。","一时二子皆绝艺，裘马穿羸久羁旅。","华堂岂惜万黄金，苦道今人不如古。"],"title":"纯甫出释惠崇画要予作诗"}
