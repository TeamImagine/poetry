{"author":"释善珍","id":122725,"strains":["平仄平平仄仄平，仄平仄仄仄平平。","仄平平平平仄仄，平仄平平平仄平。","平仄平平仄平仄，平平平仄仄平平。","仄平仄平平平仄，平仄平平仄仄平。"],"paragraphs":["奇事浑无俗事稠，扫除一榻梦沧洲。","草虫呢呢儿女语，风蝶翩翩公子流。","烟雨楼台六朝寺，图书鸡犬五湖舟。","少年伴祇孤筇在，时复相从说旧游。"],"title":"一榻"}
