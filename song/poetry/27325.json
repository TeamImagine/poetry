{"author":"陈天麟","id":27325,"strains":["平仄平平仄仄平，平平平仄仄平平。","仄平平仄平平仄，仄仄平平仄仄平。","仄仄仄平平仄仄，平平平仄仄平平。","平平仄仄平平仄，仄仄平平仄仄平。"],"paragraphs":["风扫烟岚一万重，平生佳处始相逢。","未骖轩后浮丘驾，已见天都石柱峰。","阆苑欲传青鸟信，壶天安用白云封。","朝真我亦通仙籍，况复年来访赤松。"],"title":"登上岭游黄山  其二"}
