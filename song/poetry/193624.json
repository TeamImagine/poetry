{"author":"苏轼","id":193624,"strains":["平○仄仄仄平平，平平仄仄平仄仄。","平平仄仄仄平仄，○仄平仄仄○仄。","○平平仄仄仄仄，仄仄平平平仄仄。","仄平仄仄平平仄，仄○平平平仄○。","平平仄仄○仄仄，仄仄仄仄平平仄。","仄平平仄仄平平，仄仄平仄平仄仄。","仄仄平○平仄仄，平平仄仄○仄○。","平平仄仄仄平平，平仄仄平平仄仄。"],"paragraphs":["吾观蔡子与人游，掀豗笑语无不可。","平生傥荡不惊俗，临事迂阔乃过我。","横前坑阱众所畏，布路金珠谁不裹。","尔来变化惊何速，昔号刚强今亦颇。","怜君独守廷尉法，晚岁却理鄱阳柂。","莫嗟天骥逐羸牛，欲试良玉须猛火。","世事徐观真梦寐，人生不信长𫐘轲。","知君决狱有阴功，他日老人酬魏颗。"],"title":"送蔡冠卿知饶州"}
