{"author":"白居易","id":14936,"strains":["仄仄仄平仄，平平仄仄平。","平仄仄仄仄，仄仄仄仄平。","平平仄仄仄，仄仄平平平。","平平仄平仄，○仄仄平平。","仄○仄仄仄，仄平平仄○。","仄仄仄平仄，平仄平平平。","仄平平仄平，○仄仄平平。","仄平仄仄平，○仄仄仄平。","仄平仄仄平，平仄仄平平。","仄仄仄○仄，仄○仄平平。"],"paragraphs":["鹤有不群者，飞飞在野田。","饥不啄腐鼠，渴不饮盗泉。","贞姿自耿介，杂鸟何翩翾。","同游不同志，如此十余年。","一兴嗜欲念，遂为矰缴牵。","委质小池内，争食群鸡前。","不惟怀稻粱，兼亦竞腥膻。","不惟恋主人，兼亦狎鸟鸢。","物心不可知，天性有时迁。","一饱尚如此，况乘大夫轩。"],"title":"感鹤"}
