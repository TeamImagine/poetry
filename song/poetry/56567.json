{"author":"张孝祥","id":56567,"strains":["平仄平平仄仄平，平平仄仄仄平平。","平平平仄平平仄，仄仄平平仄仄平。","仄仄平平平仄仄，仄平平仄仄平平。","仄平平仄平平仄，仄仄平平仄仄平。"],"paragraphs":["楼上箫声欲断魂，仙官分与一枝春。","旋摧妆额添新样，细撚香须数玉尘。","月下精神宜淡贮，雪边肌体更清匀。","老来花事无消息，只有君诗当写真。"],"title":"咏梅次韵二首  其一"}
