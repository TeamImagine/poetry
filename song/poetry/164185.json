{"author":"仇远","id":164185,"strains":["平平平仄仄平平，仄仄平平仄仄平。","仄仄平平平仄仄，平平仄仄仄平平。","平平仄仄平平仄，仄仄平平仄仄平。","仄仄仄平平仄仄，平平平仄仄平平。"],"paragraphs":["仇山村叟始生辰，六袠平头又见春。","检历今年交一岁，乘槎有日到三神。","文章翰墨聊从好，富贵功名莫认真。","且醉市桥新熟酒，红梅花插白纶巾。"],"title":"授时历以丁未为一岁  其一"}
