{"author":"彭汝砺","id":201412,"strains":["平平仄平平，仄仄平仄仄。","平平仄仄仄，仄仄平仄仄。","仄仄仄平仄，仄仄○平仄。","平平仄○平，平仄仄平仄。","平平仄仄仄，仄仄平仄仄。","仄仄平○仄，仄仄仄仄仄。","平平仄仄仄，平仄平平仄。","平仄○仄平，仄仄仄平仄。","平平仄○仄，○仄平仄仄。","仄仄平平平，仄平平平仄。","平仄仄平仄，仄仄平平仄。","平平仄平平，仄仄○仄仄。","仄仄仄平仄，仄仄平平仄。","平平仄平仄，仄仄平平仄。","平仄仄仄仄，平仄仄平平。","○平仄仄仄，仄○平平仄。","仄平平仄平，仄仄平仄仄。","仄平仄○平，仄仄平仄仄。","仄○平仄仄，仄仄平平仄。"],"paragraphs":["君尝治浮梁，德爱均父母。","黎明令一出，百里无敢侮。","黠吏窜狐鼠，惠爱沾农亩。","浮梁巧烧瓷，颜色比琼玖。","因官射利疾，众喜君独不。","父老争叹息，此事古未有。","君尝速我饮，漓薄祇村酒。","君举长满觞，我畏不濡口。","京师晚相值，相笑俱老丑。","我欲提君名，四方为奔走。","君立掉头去，自谢吾无取。","移舟去都门，待水三月久。","不一诣权贵，挂席随南斗。","庐陵据艰险，狱讼成渊薮。","君以一目视，无恶亦无苟。","三年最课上，坐冠江西部。","我来君及瓜，欲荐嗟掣肘。","有才使如君，未见终不售。","即听宣室诏，莫爱潮阳守。"],"title":"送许屯田"}
