{"author":"邹浩","id":221191,"strains":["仄仄平平仄仄平，仄平平仄仄平平。","仄平仄仄仄平仄，平仄平平仄仄平。","平仄平平平仄仄，仄平仄仄仄平平。","平平平仄平平仄，仄仄平平平仄平。"],"paragraphs":["莫把形骸碍此心，此心真体杳难寻。","太虚仅此一沤发，方寸能容万象沉。","无佛无人谁是我，不来不去妙常今。","更须知有全提在，拄杖从横云雾深。"],"title":"偶书"}
