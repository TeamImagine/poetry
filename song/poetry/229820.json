{"author":"苏过","id":229820,"strains":["平平仄平仄，仄仄平平○。","平平仄仄仄，仄仄平仄平。","仄仄○仄仄，仄平仄平平。","○平仄仄仄，仄仄平平平。","平平仄仄平，仄平仄仄平。","仄平仄仄仄，仄仄仄仄○。","仄仄平平仄，仄○平仄平。","仄○仄仄平，仄平平仄平。","平平仄平仄，仄仄○仄○。","仄平仄○仄，仄仄平平○。"],"paragraphs":["君家寓城市，乃有山林观。","高高复下下，卜筑殊未阑。","昨夜三尺雪，闭门学袁安。","且欣麦陇足，未怕红梅残。","谁怜属国苏，取毡卧自餐。","欲寻鸟道往，反畏屐齿难。","凛凛谿边竹，倚空争岁寒。","俨如十九夫，玉山方总干。","悲风动骚屑，伴我长铗弹。","布衾冷如水，敢效无鱼叹。"],"title":"和范信中雪诗二首  其二"}
