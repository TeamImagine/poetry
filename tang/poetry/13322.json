{"author":"张籍","id":13322,"strains":["仄仄平仄仄，仄平仄平平。","仄○仄平仄，仄仄平仄平。","仄仄仄平平，平仄仄平平。","仄仄仄仄仄，平平仄○○。","平平平仄平，仄仄平仄平。","仄平仄仄仄，平仄仄仄平。","平仄仄平平，平平仄平平。","平○平仄平，仄仄仄○平。","平○仄仄平，仄平平平平。","平仄平平平，仄平平仄平。","仄仄仄平仄，仄○平仄○。"],"paragraphs":["汝北君子宅，我来见颓墉。","乱离子孙尽，地属邻里翁。","土木被丘墟，谿路不连通。","旧井蔓草合，牛羊坠其中。","君辞天下书，放意任体躬。","一生不自力，家与逆旅同。","高议切星辰，余声激喑聋。","方将旌旧闾，百世可封崇。","嗟其未积年，已为荒林丛。","时岂无知音，不能崇此风。","浩荡竟无睹，我将安所从。"],"title":"沈千运旧居"}
