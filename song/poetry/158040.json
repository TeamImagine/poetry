{"author":"孙嵩","id":158040,"strains":["仄仄平平仄仄平，平平平仄仄平平。","仄仄仄仄平平仄，仄仄平平仄仄平。","平仄平平平仄仄，仄平平仄仄平平。","平平仄仄平平仄，仄仄平平仄仄平。"],"paragraphs":["岁事分携作迳归，清愁环守有重围。","预供除日先人祭，次拂元朝道士衣。","狂似嵇康今尽懒，觉如蘧瑗昔皆非。","新春未识耕耘地，当卜何如买钓矶。"],"title":"送年寓叹"}
