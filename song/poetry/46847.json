{"author":"梅尧臣","id":46847,"strains":["仄仄平仄仄，平仄平仄平。","平平仄仄平，仄仄平仄平。","仄平平仄○，仄仄平仄平。","平仄仄平仄，仄平○仄平。","仄平仄仄仄，仄仄平平平。","仄仄仄仄仄，仄仄○仄平。","仄○平仄○，仄仄平仄平。","仄○○平平，仄仄平仄平。","平平仄平仄，仄仄仄平平。","仄仄仄平仄，平○○平平。","仄仄○仄平，平平○平平。","仄仄平仄仄，○仄平仄平。","仄仄○仄平，仄仄仄仄平。","仄仄平仄仄，○平仄平平。","仄平仄仄仄，仄平仄平平。","仄仄仄仄仄，仄平平仄平。","仄平仄仄仄，平仄○平平。","平仄仄平仄，仄仄仄平平。","仄仄仄○仄，仄仄仄仄平。","○仄仄仄平，仄仄仄仄平。","平平仄平仄，平仄仄仄平。","平平仄仄仄，平仄仄仄平。","平平○平仄，平仄平仄平。","○仄平仄平，仄仄仄○○。","平平平○仄，仄仄仄平平。"],"paragraphs":["昼夜风不止，寒树嚎未休。","人言雨杀风，雨急风未柔。","独扶慈母丧，泪与河水流。","河水有冬竭，泪泉长在眸。","予生五十二，再解官居忧。","昨者母疾亟，骨肉相聚愁。","橐中无一钱，缓急何可求。","母当临终时，嘱我贫莫羞。","随宜具棺敛，厚贷压人头。","死事定无益，生偿且无由。","泣涕听母言，心肠如剜钩。","小子虽不令，长养恩曷酬。","旦夕期速平，后事勿预谋。","愿母强药食，更延百千秋。","固云莫望我，我魂已飞游。","语毕忽奄逝，抚膺呼裂喉。","未能一物备，迷乱将安投。","艰窘见风义，乃有令朋俦。","致赙或钱帛，最力李与刘。","禁省及石渠，奠助日不周。","裴杨乞铭盖，文篆古复遒。","潭饶两大舰，朝索暮泛浮。","哀怜荷君子，才德惭未修。","三日违大梁，两宿此迟留。","聊书同些挽，试托楚人讴。"],"title":"宁陵阻风雨寄都下亲旧"}
