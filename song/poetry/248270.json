{"author":"赵鼎","id":248270,"strains":["仄仄平平仄仄平，平平平仄仄平平。","平平仄仄平平仄，仄仄平平仄仄平。","平仄平平平仄仄，仄平仄仄仄平平。","仄平仄仄平平仄，仄仄平平仄仄平。"],"paragraphs":["翰墨文章妙若神，风流谈笑绝纤尘。","才华最盛东西蜀，闻望相高一二人。","清夺峨眉千岁雪，丽如锦水万花春。","我生不识东坡老，犹及颐庵见后身。"],"title":"酬赠黄倅"}
