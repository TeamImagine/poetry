{"author":"白居易","id":16389,"strains":["仄仄仄平仄，仄仄仄平平。","平平仄仄仄，平仄仄平平。","仄○仄○仄，仄仄○○平。","仄仄仄仄仄，平平仄平平。","仄○平仄仄，仄仄平仄平。","平仄平平仄，平仄仄仄○。","平仄仄平○，平平仄平平。","平仄仄平仄，平平仄平平。","平仄仄仄仄，平仄仄平平。","仄○平平仄，仄仄仄平平。","平仄仄平仄，仄仄○仄平。","仄平平仄仄，仄仄仄平平。","平平仄仄仄，○仄○仄平。","仄仄仄仄仄，仄仄平平○。","仄仄○仄仄，仄平仄○平。","平平仄平仄，○仄仄仄○。"],"paragraphs":["大隐住朝市，小隐入丘樊。","丘樊太冷落，朝市太嚣諠。","不如作中隐，隐在留司官。","似出复似处，非忙亦非闲。","不劳心与力，又免饥与寒。","终岁无公事，随月有俸钱。","君若好登临，城南有秋山。","君若爱游荡，城东有春园。","君若欲一醉，时出赴宾筵。","洛中多君子，可以恣欢言。","君若欲高卧，但自深掩关。","亦无车马客，造次到门前。","人生处一世，其道难两全。","贱即苦冻馁，贵则多忧患。","唯此中隐士，致身吉且安。","穷通与丰约，正在四者间。"],"title":"中隐"}
