{"author":"韩琦","id":90986,"strains":["仄仄平平仄仄平，仄平平仄仄平平。","平平平平平平仄，仄仄平平仄仄平。","平仄仄平仄仄仄，仄平平仄仄平平。","平平仄仄平平仄，仄仄平平仄平平。"],"paragraphs":["气爽风清八月天，雨余秋色自萧然。","正当崤渑难行路，得见田畴大有年。","丛薄远青供极望，霁云低白半危巅。","河桥咫尺乡程便，病质虽疲喜强前。"],"title":"硖石道中"}
