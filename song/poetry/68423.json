{"author":"张宗益","id":68423,"strains":["平仄仄平○，平平仄仄平。","平平仄平仄，平仄仄平平。","平仄○平仄，平平仄仄平。","仄平平仄仄，平仄仄平平。","仄仄平平仄，○平仄仄○。","仄平平仄仄，平仄仄平平。"],"paragraphs":["仙境际云霓，名藩独会稽。","蓬莱住山小，星宿落檐低。","旌节临诸郡，楼台瞰北齐。","地繁秦望岭，民阜若耶溪。","化俗饶余事，吟诗厌旧题。","只愁严召速，荣渡浙江西。"],"title":"送程给事知越州"}
