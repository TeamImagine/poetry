{"author":"李白","id":55776,"strains":["平平平仄平仄平，平平仄仄平○平。","平平仄○平仄仄，○平仄仄仄仄平。","仄平○仄○仄仄，仄平平仄○平平。","仄○平平仄仄平，○平仄仄平平平。","平平○仄仄平仄，平平仄仄平平平。","平○仄仄仄仄平，平○平平仄平平。","平○仄仄○○仄，仄平仄仄○平平。","平平平平○平平，○仄仄仄平平平。","平平仄仄仄○仄，○平仄仄○平平。","仄○平仄仄仄仄，仄仄仄○平平平。","○平平仄仄仄仄，仄仄仄仄平平平。","平平平平仄平仄，仄平仄仄平平仄。","仄○平仄平仄平，仄平○仄平平仄。","仄仄仄平平仄平，平平仄仄平平平。","仄仄平平仄○仄，仄平平平仄仄平。"],"paragraphs":["峨眉高出西极天，罗浮直与南溟连。","名公绎思挥彩笔，驱山走海置眼前。","满堂空翠如可扫，赤城霞气苍梧烟。","洞庭潇湘意渺绵，三江七泽情洄沿。","惊涛汹涌向何处，孤舟一去迷归年。","征帆不动亦不旋，飘如随风落天边。","心摇目断兴难尽，几时可到三山巅。","西峰峥嵘喷流泉，横石蹙水波潺湲。","东厓合沓蔽轻雾，深林杂树空芊绵。","此中冥昧失昼夜，隐几寂听无鸣蝉。","长松之下列羽客，对坐不语南昌仙。","南昌仙人赵夫子，妙年历落青云士。","讼庭无事罗众宾，杳然如在丹青里。","五色粉图安足珍，真仙可以全吾身。","若待功成拂衣去，武陵桃花笑杀人。"],"title":"当涂赵炎少府粉图山水歌"}
