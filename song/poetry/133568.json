{"author":"卫宗武","id":133568,"strains":["仄仄仄平平，平仄仄平仄。","○仄仄平平，仄平平仄仄。","平平仄平平，仄仄仄平○。","平仄仄○平，平平○仄仄。","平○仄○平，仄仄平平仄。","平平仄仄平，平仄仄平仄。","平仄仄平平，仄仄平仄仄。","平平仄仄平，○仄平平仄。","平○平仄○，仄仄仄平仄。","平平平仄平，平仄仄仄仄。","仄平平仄平，平平平仄仄。","仄仄平平○，○仄仄仄仄。","○仄平平平，平平仄平仄。","平平平○仄，平平仄仄仄。","平平仄仄平，仄仄仄○仄。","平○仄仄平，平仄平平仄。","平仄仄平平，平平仄○仄。","仄仄仄仄○，平平○仄仄。","○仄平平平，平○仄平仄。"],"paragraphs":["一气散冲融，生意溢群动。","膏泽溜涓涓，物华来总总。","孤芳擅魁元，众卉遂宾从。","丹碧互鲜妍，低昂相错综。","茵铺五茸稠，旆接千林耸。","为媒想雉骄，求友悦鶑哢。","丝茧富桑畴，餠饵馨麦陇。","耕犁雨既肥，荷锸云成滃。","花间车可乘，果下马宜鞚。","骎寻光景流，潇洒日月送。","悦情书一编，舒忧琴四弄。","九仞功徒劳，三迳步莫纵。","空羡兰亭游，惟存草池梦。","郊原初骀荡，风尘息澒洞。","良辰怅易逾，雅志浩难控。","春吟料满囊，春酿香浮瓮。","春水玉交流，春山翠如涌。","乐事勿复论，幽寻犹可共。","王谢何人斯，吾将继芳踵。"],"title":"己卯雨后春兴呈吟友"}
