{"author":"张纲","id":245347,"strains":["仄仄平平仄仄平，平平平仄仄平平。","平平仄仄平平仄，仄仄平平仄仄平。","仄仄仄平平仄仄，仄平平仄仄平平。","仄平平仄平平仄，仄仄平平仄仄平。"],"paragraphs":["五马归来识旧庐，相门曾对水云居。","家声自可威戎虏，吏最何劳课簿书。","好扈六飞还魏阙，却麾单骑复姚墟。","莫欺霜鬓将军老，矍铄犹能一揽裾。"],"title":"寄曾公衮用子苍韵"}
