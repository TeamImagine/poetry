{"author":"王十朋","id":22678,"strains":["平仄平仄，平平仄平。","仄平○平，平平平仄。","仄平仄平，平平平平平。","平仄平仄，○平仄平。","仄平平○，平平仄平。","仄平仄平，平平平平平。","仄平平平，○仄平仄。","平平仄平，平仄平仄。","仄平平仄，平平平○。","仄仄平仄，○平平仄。","仄仄平平，仄平仄平。","仄仄○○，仄仄仄平。","仄仄平仄，平平仄仄。","仄仄○仄，平平仄仄。","平仄平仄，仄平仄平。","平仄○平，平平仄平。","平仄仄平，平仄仄仄。","仄平仄仄，平仄平仄。","仄平○平，仄平○平。","仄仄平○，仄仄仄平。"],"paragraphs":["瞻彼秦望，崇于会稽。","曷云其崇，登焉而紫。","孰登是山，西方之人兮。","瞻彼秦望，轻于会稽。","曷崇而轻，名之以嬴。","孰名是山，东方之人兮。","我登稽山，思禹之绩。","吾侪不鱼，繄帝之力。","我瞻秦望，哀秦之过。","虐彼黔首，其谁之祸。","禹驾而游，夏民以休。","有翼其行，稷卨是谋。","政辙而狩，嬴随以仆。","孰稔其恶，斯高左右。","孤竹兄弟，殍于首阳。","山与其人，嘉名孔章。","谿辱以愚，泉污以盗。","物之不幸，名恶而暴。","浙涛如银，鉴流如绅。","濯彼崔嵬，勿污以秦。"],"title":"秦望"}
