{"author":"张耒","id":215704,"strains":["平平平平仄仄仄，仄仄平平仄平仄。","○平平仄仄平平，仄仄平平仄平仄。","平平仄仄仄仄平，仄平仄○平仄平。","仄平仄仄仄平仄，仄仄平平平仄平。","仄仄平○仄平仄，仄仄仄平平仄仄。","○平仄仄仄平平，平平平仄仄○仄。","平仄仄平平仄平，仄平仄仄平平平。","仄○仄仄仄仄仄，仄平仄仄平平○。","平○仄仄平平仄，平仄平平仄○仄。","仄平平仄仄仄平，仄仄平平○仄仄。","平平○仄仄○平，仄仄仄平平仄平。","仄平仄仄平平仄，仄仄仄平○仄○。","仄平○仄○仄平，仄平仄仄平○○。","平仄仄平仄平平平仄○，仄平仄仄仄平平。"],"paragraphs":["风霆冥冥日月蔽，帝遣真龙下人世。","降精神马育天驹，足蹑奔风动千里。","萧条寄产大宛城，我非尔乘徒尔生。","小羌杂种漫羁绁，枥上秋风时一鸣。","万里名闻汉天子，内府铸金求𫘧駬。","将军受诏玉关开，灵旗西指宛王死。","天马出城天驷惊，塞沙飒飒边风生。","执驱校尉再拜驭，护羌使者清途迎。","骐驎殿下瞻天表，天质龙姿自相照。","翠蕤黄屋两逦迤，玉镫金鞍相炫耀。","东游封祀被和銮，甲子北来巡朔边。","展才自觉逢时乐，致远不知行路难。","物生从类如有神，地无远近终相亲。","君不见莘野磻溪耕钓叟，一朝吐气佐明君。"],"title":"天马歌"}
