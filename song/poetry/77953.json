{"author":"巩丰","id":77953,"strains":["平仄平平仄，平平仄仄平。","平平平仄仄，仄仄仄平平。","仄仄平平仄，○平仄仄平。","○平平○仄，平仄仄平平。","仄仄平平仄，平平仄仄平。","仄○平仄仄，平仄仄平平。","仄仄平平仄，平平仄仄平。","仄平平仄仄，平仄仄○平。","仄仄○○仄，平平仄仄平。","仄○○仄仄，平仄仄平平。","仄仄平平仄，平仄○仄平。","仄平平仄仄，平仄仄平平。","仄仄○平仄，平平仄仄平。","仄平平仄仄，仄仄仄？平。","平仄平平仄，平平仄仄平。","仄平平仄仄，○仄仄平平。","仄仄平平仄，平平仄仄平。","仄平平仄仄，平仄平○平。","平仄○平仄，平平○仄平。","仄平平仄○，仄仄仄平平。"],"paragraphs":["衔子来东海，仙巢有凤雏。","华开新棣萼，莟结小茱萸。","富贵天专与，娇柔韵不粗。","轻盈飞燕赵，韶丽彩鸾吴。","入谱虽千品，倾城但一株。","雾藏云体魄，霜染雪肌肤。","酒晕欺西子，冰姿笑藐姑。","暖风唇破玉，寒雨泪凝珠。","蝶喜穿油幕，蜂羞赋蜜租。","叶如疏复密，香似有还无。","浄灌岷江锦，浓施禁国朱。","欲眠须客去，佯醉索人扶。","剑外空逢杜，黄州却遇苏。","已多归绮绣，唯未入氍毹。","金谷非佳妾，雕阴是丑奴。","自珍红颊辅，应怪白髭须。","照树呼银烛，浇丛命玉轳。","有诗曾送别，无力为嘘枯。","尤物空凡马，芳春过白驹。","尚凭花藻鉴，摘句已成图。"],"title":"海棠"}
