{"author":"李纲","id":242441,"strains":["仄○平平仄平仄，平仄平仄平仄平。","仄平仄平仄仄仄，仄仄仄仄平平○。","仄平仄仄仄平仄，仄仄平平平仄仄。","平○平仄仄仄平，○仄平平平仄仄。","平平平仄平仄平，仄○仄仄平平○。","仄平仄仄仄平仄，仄平仄仄平○○。","平平○○仄平仄，平仄平平○平仄。","平平仄仄仄平平，平仄平平仄平仄。","平平仄仄平平平，平平平仄仄仄平。","仄平仄仄仄仄仄，仄平平仄平○平。","平仄仄仄仄平仄，仄仄平平仄平仄。","仄仄仄仄仄○平，仄仄平平平仄仄。","仄○平仄平仄平，仄仄仄仄平平平。","仄平平仄仄仄仄，平仄○仄平平○。"],"paragraphs":["放浪江湖乃吾乐，羁束轩冕非所荣。","谪官去为剑浦吏，鼓柁遂作桐江行。","舣舟浙岸候潮至，百越微茫烟水外。","波横天际海倒流，喷雪惊雷声震地。","须臾风软潮已平，片帆去逐飞鸿轻。","櫂讴四起日西落，暮天杳杳惟参横。","江山苍苍负残雪，江水茫茫浸寒月。","谁云逐客苦凄凉，今我斯游最奇绝。","清晨弭櫂桐君庐，溪光山色世所无。","故人见我一笑粲，杀鸡为黍聊相娱。","嗟予仕宦等游戏，断梗飘蓬本无蒂。","但令景物供吟哦，出处穷通何足计。","此行幽讨殊未阑，满目叠叠皆云山。","鹭飞鱼跃石齿齿，今夜且宿严陵滩。"],"title":"桐江行赠江致一少府"}
