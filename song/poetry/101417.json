{"author":"赵抃","id":101417,"strains":["平仄平平仄，平平仄仄平。","平平仄平仄，平仄仄平平。","○仄平平仄，平平仄仄平。","仄平○仄仄，仄仄仄平平。","○仄平平仄，平平仄仄平。","平平○仄仄，平仄仄平平。","平仄平平仄，平平仄○平。","平平平仄仄，平仄仄平平。","仄仄平平仄，平平仄仄平。","平平平仄仄，仄仄仄平平。"],"paragraphs":["迢递辞宸阙，迁延换岁华。","舟才入荆渚，人觉在天涯。","浪激多推岸，流濡足沸沙。","势盘帆小便，涨浅路频差。","横艇叉鱼浦，摇旗卖酒家。","山微思念越，江窄止通巴。","烟色汀芜淡，风光野烧斜。","蛮歌朝竞唱，祠鼓暮连挝。","渡口初逢柳，林边未见花。","前程春始盛，一一待诗夸。"],"title":"初入荆江"}
