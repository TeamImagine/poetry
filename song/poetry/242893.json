{"author":"李纲","id":242893,"strains":["平平仄平平仄平，平平仄平仄仄平。","平平平仄仄平仄，仄○平仄平平平。","仄○平平仄仄仄，仄○仄仄平平平。","○○平仄仄平仄，仄仄平仄平仄平。","仄平○仄仄平仄，仄仄仄仄平平平。","仄平平仄仄仄仄，平仄仄仄平○平。","平平仄平仄仄仄，仄仄仄仄平○平。","平平仄仄平仄仄，仄平平仄平平○。","仄平仄平平仄仄，○平仄仄平平平。","仄平○仄平平仄，仄仄平○仄仄平。","仄平仄仄仄平仄，？平仄仄平平平。","仄○仄平仄仄○，仄仄平仄平平平。","平平平仄仄仄仄，仄仄仄仄平平平。","仄平○仄仄平仄，平仄仄仄平平平。"],"paragraphs":["南闽荔枝名四方，非因谪官那得尝。","丁香为核玉为叶，绛绡为壳冰为瓤。","烱如明珠出老蚌，灿如艳女披红裳。","膜凝云母本来薄，液贮甘露初不浆。","剖擎颇讶水晶滑，咀嚼但觉琼瑶香。","贡余虽幸得一饱，无那品目多难详。","丹青巧为拂绢素，数种磊落皆其良。","牛心最大蚶壳褊，虎皮斑駮龙牙长。","火山早依炎气熟，中元晚待秋风凉。","色奇更变江家绿，味旨尤称十八娘。","葡萄结实极繁盛，硫黄著子何芬芳。","若将牡丹与比并，好把陈紫同姚黄。","虽云香味不可画，悦目自足垂虚堂。","饫餐更得画归去，须信远谪元非狂。"],"title":"画荔枝图"}
