{"author":"张若虚","id":45617,"strains":["平平平仄平仄平，仄仄平仄仄平平。","仄仄平平平仄仄，平仄平平平仄平。平平仄仄仄平仄，仄仄平平平仄仄。","○仄平平仄仄平，平仄仄平○仄仄。","平平仄仄平平平，仄仄○○平仄平。","平仄平平平仄仄，平仄平平平仄平。平平仄仄平平仄，平仄平平？○仄。","仄平平仄仄平平，仄仄○平仄平仄。","仄平仄仄仄平平，平平仄仄仄○平。","平平平仄○平仄，平仄○○平仄平。仄平平仄仄平○，○仄○平平仄平。","仄仄平○仄仄仄，仄○平仄仄平平。","仄平○仄仄○○，仄仄仄平平仄平。","平仄○平平仄仄，平平仄仄仄平平。","仄仄平平仄仄平，仄平平仄仄平平。","平仄平平仄仄仄，平平仄仄仄平平。","平仄○○○仄仄，仄仄平平平仄仄。","仄平○仄仄平平，仄仄○平仄平仄。"],"paragraphs":["春江潮水连海平，海上明月共潮生。","滟滟随波千万里，何处春江无月明？江流宛转遶芳甸，月照花林皆似霰。","空里流霜不觉飞，汀上白沙看不见。","江天一色无纤尘，皎皎空中孤月轮。","江畔何人初见月，江月何年初照人？人生代代无穷已，江月年年只相似。","不知江月待何人？但见长江送流水。","白云一片去悠悠，青枫浦上不胜愁。","谁家今夜扁舟子，何处相思明月楼？可怜楼上月裴回，应照离人妆镜台。","玉户帘中卷不去，𢭏衣砧上拂还来。","此时相望不相闻，愿逐月华流照君。","鸿雁长飞光不度，鱼龙潜跃水成文。","昨夜闲潭梦落花，可怜春半不还家。","江水流春去欲尽，江潭落月复西斜。","斜月沈沈藏海雾，碣石潇湘无限路。","不知乘月几人归，落月摇情满江树。"],"title":"春江花月夜"}
