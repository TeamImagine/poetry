{"author":"何梦桂","id":151807,"strains":["平仄平平仄仄平，仄平仄仄仄平平。","仄平平仄平平仄，仄仄平平仄仄平。","平仄平平平仄仄，平平平仄仄平平。","平平仄仄平平仄，仄仄平平仄仄平。"],"paragraphs":["尊酒生刍吊旧游，白髭老泪故山秋。","百年勋业黄粱枕，一代文章白玉楼。","豪杰雕零天地老，山河牢落古今愁。","行人不歃青溪水，付与闲翁对白鸥。"],"title":"挽邵青谿二章  其一"}
