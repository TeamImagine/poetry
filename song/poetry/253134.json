{"author":"李弥逊","id":253134,"strains":["仄平仄仄仄平平，平仄平平仄仄平。","平仄平平平仄仄，仄平仄仄仄平平。","平平仄仄平平仄，平仄平平仄仄平。","仄仄平平平仄仄，仄平仄仄仄平平。"],"paragraphs":["盍簪异县亦三年，浮木逢龟信偶然。","忙里诗筒长遣客，静中酒户不妨禅。","酸寒溧尉君今似，枯槁湘原我自怜。","别后弹冠应不免，着鞭莫遣祖生先。"],"title":"送邵文伯归溧阳"}
