{"author":"周弼","id":122546,"strains":["平仄平平仄仄平，平平平仄仄平平。","平平平仄平平仄，仄仄平平仄仄平。","仄仄仄平平仄仄，仄平平仄仄平平。","平平仄仄平平仄，平仄仄平仄仄平。"],"paragraphs":["高阁巍峨接水滨，兴亡才问便伤神。","鸣鸾东阁知何处，跨鹤西山别有人。","柳映落霞江渚暮，草铺斜日野田春。","群鸥亦厌多悲感，偏与忘机客最亲。"],"title":"题滕王阁"}
