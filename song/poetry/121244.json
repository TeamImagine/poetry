{"author":"白玉蟾","id":121244,"strains":["平平平仄平平仄，仄仄平平平仄仄。","平平仄仄仄平平，仄仄仄○平仄仄。","平平平平仄仄平，仄仄○平平仄仄。","平平仄仄仄平平，平仄平平平仄仄。","仄○仄仄仄平平，平仄平平平仄仄。","平仄平平平仄仄，仄仄○平平仄仄。","仄仄仄平平仄仄，平仄平平平仄仄。"],"paragraphs":["雷声初散天成霁，雨改青山颜色翠。","清猿啸夜月蒙胧，木客暗吟凄怆意。","麻姑峰头一缕云，苒苒如绵飘羽袂。","良宵展转不成眠，天外青鸾何未至。","碧空冷露落无声，谁见幽人挥玉涕。","情绪纷纶天籁起，起读璚书言语秘。","晓雾护寒山狗吠，红日松窗金缕细。"],"title":"夜漫漫"}
