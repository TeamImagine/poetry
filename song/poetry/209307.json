{"author":"刘弇","id":209307,"strains":["平平仄平仄，平仄仄平仄。","平平仄平仄，平仄○仄仄。","平平平仄平，平平仄○仄。","平平仄平仄，仄仄平仄仄。","平平平仄平，仄仄仄仄平。","仄平仄仄仄，仄仄仄平仄。","平平仄仄平，平仄仄平仄。","平○仄平平，平仄仄仄仄。","仄仄？仄平，仄仄仄平仄。","仄仄仄平仄，平仄仄平仄。","平平仄平○，仄仄仄平仄。","平○平仄仄，平平平仄仄。","仄平仄平仄，仄仄平平仄。","仄仄平平平，平仄仄平仄。","○平仄平○，仄仄○平仄。","平平仄平平，仄仄平平○。","平○仄仄仄，仄仄仄○仄。","平平平仄仄，平平仄平仄。","仄仄平仄平，仄仄仄平仄。","平平仄平平，平仄仄平仄。","○○仄仄平，平○仄平仄。","仄平平仄仄，平仄仄平仄。","仄○仄平○，平仄平仄仄。","仄仄平仄仄，平平仄平仄。","平平○仄○，平仄仄平仄。","平平仄仄○，平仄仄平仄。","仄仄平平平，○○○平仄。"],"paragraphs":["西山阅今昔，章水弄清泚。","云陴插天半，滕阁中隠起。","青鸳千万家，湖光豁如洗。","锺陵一都会，信亦非偶尔。","君来无几何，所得已倍蓰。","笑谈送白日，慷慨拾遐轨。","成诗殆百篇，天籁落凡耳。","秋摽拔孤峰，阴胆掉百鬼。","顾我佁儗人，晚乃识君子。","未漫祢生刺，先倒蔡公屣。","清扬舞眉间，秀语屑琼蘂。","囊间锥立见，公今无乃是。","柰何迫归欤，笑把吴云指。","六月江南天，烦抱剧含滓。","轻篙下鲵浪，画槊摇翚尾。","高怀傲匡庐，醉眼宽彭蠡。","山长楚甸转，𫘝席抉空紫。","珠玑纷满箧，银钩赫蹄纸。","野蔌饶掇英，水豢足𦈏鲤。","人生不知他，安与乐而已。","行行勿滞淫，吴中古来美。","一官虽翕翼，焉往不为仕。","洞庭五湖间，明月清可跐。","盐豉夸未下，莼羹贵千里。","由来张翰兴，今复见松水。","吴儿洗眼看，吾岂倦游士。","九月秋风高，缇骑迎携李。"],"title":"送李侯朝散还任一首"}
