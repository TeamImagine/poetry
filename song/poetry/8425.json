{"author":"李处权","id":8425,"strains":["平平○仄平，仄仄平平平。","平平仄平仄，仄仄○仄平。","仄平仄仄仄，平○仄平平。","仄仄仄仄仄，平平平仄平。","仄平○仄仄，平仄平平平。","平平仄平仄，仄平平仄平。","平仄仄仄平，仄仄平平○。","仄平仄平仄，仄仄平仄平。","○仄仄平仄，仄平平仄平。","平仄平仄仄，仄平仄仄平。","平平仄平○，仄仄平仄平。","仄平平仄仄，平仄平仄○。","○平仄平仄，仄仄平仄○。","平平仄平平，平仄平仄平。","平仄仄仄仄，仄仄平平平。"],"paragraphs":["西风吹雨来，濯此青琅玕。","黄华媚幽独，秀色如可餐。","我居适在野，门庭已荒寒。","老屋四壁立，生涯堪鼻酸。","向来颇好饮，无日无杯盘。","而今废升斗，百忧何以寛。","惟取架上书，拭几支颐观。","伟哉圣贤旨，妙处言莫殚。","如渇遇新汲，醒然开肺肝。","因不求甚解，会心亦解颜。","茫茫百年中，毁誉非一端。","要知仁与义，多出贫贱间。","相逢勉为善，世路良独难。","谁能逐狂痴，凌竞趋险艰。","何以易此乐，此乐居之安。"],"title":"读书"}
