{"author":"牟𪩘","id":150300,"strains":["平平仄仄○平仄，仄○仄平平仄仄。","平平仄仄仄仄仄，平仄平平仄仄仄。","平○平平仄○仄，仄仄○仄平仄仄。","仄仄仄平仄仄○，仄仄仄平平仄仄。","○○平仄平○仄，仄平仄仄平平仄。","○平平平仄○仄，平平仄仄平仄仄。","仄平仄仄仄仄平，仄○平平仄仄仄。","仄○平仄仄仄○，○平仄仄平平仄。","仄平○仄仄平平，○平仄仄平平仄。","○平平仄平仄仄，仄仄平仄平仄仄。","仄平○仄仄平平，仄仄仄平平仄仄。","仄仄仄仄○仄平，平平仄仄平仄仄。","平仄仄仄仄平○，○仄平平平○仄。","平平仄平平仄仄，仄平仄平仄仄仄。"],"paragraphs":["君能匝腊过苕水，我正绝湖寻橘里。","人生有数会不免，先后差池数日耳。","天教新年暂相见，握手如获丹与砥。","略似德公上冢回，径入就谈倾底里。","如闻前月清兴发，杖藜晓对南山起。","苍官掀髯自虹举，清流照影时鹄峙。","我归已晚不得陪，脚中平生信有鬼。","独留诗卷使我和，思枯预怕搜脂髓。","小溪深处是何山，藏机一句无多子。","当时言下谁领会，只认泉石为对履。","至今遗迹记东坡，遂使此山同畏垒。","拟议固已输一筹，跻攀锐欲穷寸晷。","真境不乐有无间，更使高人为标指。","先生醉归方熟睡，冻蝇一任钻故纸。"],"title":"杨求仁路教游何道山之明日余始自洞庭归恨不与隽游漫趁韵一笑"}
