{"author":"罗隐","id":30872,"strains":["平平仄仄平平○，平仄仄平平仄平。","平平仄仄仄平仄，仄仄仄仄平平平。","仄仄仄平平仄仄，仄平○仄仄○平。","平平仄仄平平仄，仄仄平平仄仄平。"],"paragraphs":["池边月影闲婆娑，池上醉来成短歌。","芙渠抵死怨珠露，蟋蟀苦口嫌金波。","往事向人言不得，旧游临老恨空多。","松醪作酒兰为棹，十载烟尘奈尔何。"],"title":"官池秋夕"}
