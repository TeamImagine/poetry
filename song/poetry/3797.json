{"author":"方廷实","id":3797,"strains":["平平平仄仄平平，仄仄平平仄仄平。","平仄平平平仄仄，平平平仄仄平平。","平平仄仄平平仄，仄仄平平仄仄平。","仄仄平平平仄仄，仄平平仄仄平平。"],"paragraphs":["新亭高敞枕城隈，万里江山爽气来。","云外孤峰擎日晚，林间啼鸟唤春回。","登车谩有澄清志，览景惭非赋咏才。","太守风流民讼简，落成尊酒许相陪。"],"title":"金山亭呈翁守二首  其一"}
