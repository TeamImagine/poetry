{"author":"游次公","id":77039,"strains":["仄仄仄平仄，平平○平平。","平平仄平仄，仄仄平仄平。","平平仄平平，仄仄仄仄平。","平○仄仄仄，仄○平平平。","仄平仄○仄，仄仄平仄平。","平平仄平仄，仄仄平平平。","平仄仄平仄，平○仄平平。","仄平平仄仄，仄仄平平平。"],"paragraphs":["一气动芒沕，鸣虫应清商。","天机发天籁，托彼蛩与螀。","凄然起秋声，感我彻肺肠。","幽思不自识，远兴来何方。","至音有如此，始晤韶与章。","风霜入凄断，月露皆悲凉。","天地有声乐，呻吟委寒荒。","尔非丝竹奏，那得登君堂。"],"title":"秋虫"}
