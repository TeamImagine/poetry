{"author":"李白","id":56247,"strains":["平仄平仄仄，仄平仄平平。","仄○仄仄仄，仄仄平平平。","平仄仄平平，○○仄平平。","仄平仄仄仄，仄仄仄平○。","仄平仄○仄，仄仄仄平平。","仄仄平平平，仄○仄平平。","仄仄平仄仄，平平平仄平。","平仄○仄仄，平平仄平平。","○仄仄平平，仄平仄仄平。","仄平仄仄仄，仄仄平平平。","仄仄仄仄仄，平平平平○。","平平仄仄仄，仄仄仄○○。","仄仄仄平仄，仄平平仄平。","○仄平仄仄，平平平仄平。","仄仄平平仄，平平仄仄平。"],"paragraphs":["秦鹿奔野草，逐之若飞蓬。","项王气盖世，紫电明双瞳。","呼吸八千人，横行起江东。","赤精斩白帝，叱咤入关中。","两龙不并跃，五纬与天同。","楚灭无英图，汉兴有成功。","按剑清八极，归酣歌大风。","伊昔临广武，连兵决雌雄。","分我一杯羹，太皇乃汝翁。","战争有古迹，壁垒颓层穹。","猛虎啸洞壑，饥鹰鸣秋空。","翔云列晓阵，杀气赫长虹。","拨乱属豪圣，俗儒安可通。","沈湎呼竖子，狂言非至公。","抚掌黄河曲，嗤嗤阮嗣宗。"],"title":"登广武古战场怀古"}
