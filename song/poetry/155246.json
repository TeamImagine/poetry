{"author":"方逢振","id":155246,"strains":["仄仄平平仄仄平，平平平仄仄平平。","仄平仄仄仄平仄，仄仄仄平平仄平。","仄仄平平平仄仄，仄平仄仄仄平平。","平平仄仄平平仄，平仄平平平仄平。"],"paragraphs":["辙雪营巢近岁除，樵奴溪友落成初。","卜邻喜有玉川子，作计拼为陶隐居。","架上多储韩杜卷，案头不着老庄书。","乾坤自有关心事，非是幽人偏爱庐。"],"title":"次卢月山贺建造韵"}
