{"author":"刘禹锡","id":11196,"strains":["仄平平平○仄平，仄平平仄仄平平。","仄平平仄平平仄，仄仄平平仄仄○。","平仄仄○平仄仄，平○仄仄仄平○。","仄平仄仄平○仄，仄仄平平仄○平。"],"paragraphs":["太华莲峰降岳灵，两川棠树接郊坰。","政同兄弟人人乐，曲奏埙篪处处听。","杨叶百穿荣会府，芝泥五色耀天庭。","各抛笔砚夸旄钺，莫遣文星让将星。"],"title":"寄和东川杨尚书慕巢兼寄西川继之二公近从弟兄情分偏睦早忝游旧因成是诗"}
