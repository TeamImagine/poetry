{"author":"周紫芝","id":240941,"strains":["仄仄平仄仄仄平，平平平仄仄平平。","平平仄仄平平仄，仄仄平平仄仄平。","仄仄仄平平仄仄，仄平平仄仄平平。","仄平仄仄平平仄，平仄平平仄仄平。"],"paragraphs":["一病能令百念阑，霜蓬零乱照衰颜。","心知只可开三径，炙手何劳叩八关。","老喜社中多臭味，梦思方外有跻攀。","劝君莫放寻山屐，嬴取浮生半日闲。"],"title":"次韵雷飞卿游山时余以病不往"}
