{"author":"孙觌","id":239415,"strains":["平平平仄仄平平，仄仄平平仄仄平。","仄仄平平仄平仄，仄平平仄仄平平。","平平仄仄平平仄，仄仄平平仄仄平。","平仄平平仄平仄，仄平平仄仄平平。"],"paragraphs":["提壶声里有嘉招，步屐寻芳过小桥。","万壑春风笑笙籁，一溪晴日碎琼瑶。","虺隤未忍加鞭去，磊块惟愁着酒浇。","云月娟娟弄人影，醉归扶路莫辞遥。"],"title":"与李彦能范安同赴泽民之集饭后野步"}
