{"author":"卫宗武","id":133680,"strains":["仄仄仄○平平○，仄平仄仄平平平。","仄平仄仄仄平仄，平仄仄仄○平平。","平平平○仄仄仄，平平○仄平仄平。","平平仄仄仄仄仄，平○仄仄平平平。","平平平仄平仄仄，仄平仄仄仄仄平。","平平仄平仄仄仄，仄仄仄仄○平平。","平○仄仄仄平○，仄仄平仄平平平。","仄平平仄平仄仄，仄仄平仄平平平。","平平平仄仄仄仄，仄仄仄仄○○○。","平平仄仄仄平仄，平平平仄平平平。","平平仄仄○仄仄，仄仄仄仄平平平。","仄平平平仄平平，平平仄仄平○平。","平平平仄平仄仄，平平仄仄平平平。","○○仄仄平仄仄，平平仄仄平平平。","仄平平仄仄平○，仄○平○平平平。"],"paragraphs":["一气运行于虚空，有形孰不归陶镕。","燠寒燥湿互为用，功被草木并昆虫。","胡然阳亢乃作沴，丰隆屏翳俱潜踪。","炎炎赫赫势太甚，烹煎万有何殊铜。","田畴龟坼河港断，水车不运骨挂龙。","俄惊片云变反掌，宇宙未剖犹鸿蒙。","初如线溜气才应，继若瓴建声何洪。","岂徒神力能致此，意者高厚悲人穷。","丰凶由数亦匪数，厥有造化行其中。","年来五谷亦狼戾，曾孙之庾高于墉。","祇今户户叹赤立，富者恨不为耕农。","要知千人万人心，心心默与天相通。","熙熙田畯争荐喜，烹葵剥枣追豳风。","更看十月场圃筑，黄鸡白酒村村同。","但祈田祖去螟螣，愿如荆叟歌元丰。"],"title":"用韵再作"}
