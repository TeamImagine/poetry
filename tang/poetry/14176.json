{"author":"元稹","id":14176,"strains":["仄仄仄○仄，仄平仄平平。","平○仄仄仄，平仄平仄平。","平平仄○仄，仄仄平仄平。","仄仄平平仄，平仄仄仄平。","仄仄平平仄，○仄仄仄○。","仄平仄○仄，仄仄仄平○。","平○平平仄，平仄平○平。","平仄仄○仄，仄仄○○平。","平平仄平仄，○仄平○平。","仄平平平仄，仄平平仄平。","平平仄平仄，平仄平仄○。","仄平平仄仄，仄仄平平平。"],"paragraphs":["放鹤在深水，置鱼在高枝。","升沈或异势，同谓非所宜。","君为邑中吏，皎皎鸾凤姿。","顾我何为者，翻侍白玉墀。","昔作芸香侣，三载不暂离。","逮兹忽相失，旦夕梦魂思。","崔嵬骊山顶，宫树遥参差。","祗得两相望，不得长相随。","多君岁寒意，裁作秋兴诗。","上言风尘苦，下言时节移。","官家事拘束，安得携手期。","愿为云与雨，会合天之垂。"],"title":"酬乐天"}
