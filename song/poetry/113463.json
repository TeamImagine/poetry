{"author":"李觏","id":113463,"strains":["仄仄平平仄仄平，平平仄仄仄平平。","平平仄仄仄仄仄，仄仄仄平平仄平。","仄仄仄平平仄仄，仄平平仄仄平平。","仄平平仄平平仄，仄仄仄平平仄平。"],"paragraphs":["北出城来驻马蹄，君家别馆幸临谿。","雄虹见雨遏不断，潦水到秋痕渐低。","万事热心成浩叹，一樽撩眼怕长迷。","俗人谁会儒生意，是处醉吟还日西。"],"title":"偶题饶秀才谿光亭"}
