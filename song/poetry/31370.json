{"author":"姚述尧","id":31370,"strains":["仄仄平平仄仄平，平平仄仄仄平平。","仄平平仄平平仄，仄仄平平仄仄平。","仄仄平仄平仄仄，平平平仄仄平平。","仄平仄平平平仄，仄仄平平仄仄平。"],"paragraphs":["水绕山围景物赊，楼台相望酒旗斜。","暮云低锁门前柳，晓日轻笼陌上花。","簇簇鱼盐喧贾市，声声弦诵半儒家。","我来亦为邦人庆，写入新诗一笑夸。"],"title":"赋青田"}
