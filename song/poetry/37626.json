{"author":"陆游","id":37626,"strains":["仄仄平平仄仄平，平平仄仄仄平平。","平平仄仄平平仄，仄仄平平仄仄平。","仄仄平平平仄仄，平平仄仄仄平平。","平平仄仄平平仄，仄仄平平仄仄平。"],"paragraphs":["自许山翁懒是真，纷纷外物岂关身。","花如解笑还多事，石不能言最可人。","净扫明窗凭素几，闲穿密竹岸乌巾。","残年自有青天管，便是无锥也未贫。"],"title":"闲居自述"}
