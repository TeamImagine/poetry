{"author":"徐集孙","id":139815,"strains":["仄仄平平仄仄平，平平仄仄仄平平。","仄平仄仄平平仄，仄仄平平平仄平。","平仄仄平平仄仄，仄平仄仄仄平平。","平平仄仄平平仄，仄仄平平仄仄平。"],"paragraphs":["煮茗评诗岁月深，堂堂遗像篆烟沉。","数间老屋关兴废，一段清名无古今。","碑断乱云封字脚，井昏落叶覆泉心。","斜阳影里夷犹处，仰止高风不敢吟。"],"title":"智果寺观东坡墨迹参寥泉"}
