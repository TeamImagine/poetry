{"author":"吴淑","id":112585,"strains":["平仄平平仄，平平平仄平。","平平仄仄仄，仄仄仄平平。","仄仄平平仄，平平仄仄平。","○平平仄仄，平仄仄○平。","平仄平平仄，平平仄仄平。","仄平仄仄仄，仄仄仄平平。","仄仄平平仄，平平仄仄平。","仄○平○仄，仄仄仄平平。","平仄○平仄，平平○仄平。","平平平仄仄，平仄仄○平。","仄仄平平仄，平平仄仄平。","仄平○仄仄，平仄平平平。","平仄○○仄，平平仄仄平。","平平平仄仄，仄仄仄平○。","仄仄平平仄，平平仄仄平。","平平平仄仄，平仄仄平平。"],"paragraphs":["高隠仙山下，依山携草堂。","穷年乐石水，切意玩缣缃。","竹径来嵇阮，鱼梁集惠庄。","论文探致极，寻古袭遗芳。","沉意诗书苑，游心翰墨场。","海鹏潜羽翼，露豹郁文章。","侠洽千门庆，联翩却桂香。","活和资胜景，变化得神方。","虚槛临寒水，平皋占夕阳。","溪云蒸柱础，岚气润衣裳。","露叶飘书幌，风花落酒觞。","往还乘月喜，酬唱为春忙。","宗族传雍睦，门闾被宠光。","高情谁可及，积善不能量。","顾我何为者，多年别故乡。","他时归计遂，依附葺云房。"],"title":"题义门胡氏华林书院"}
