{"author":"李吕","id":30260,"strains":["仄仄平仄仄，○仄平仄平。","仄仄平平○，仄仄仄平○。","仄平仄平仄，平仄仄平平。","平仄仄平仄，仄仄仄仄平。","○平○仄平，仄仄仄仄平。","平平仄仄平，仄仄仄仄平。","○平仄仄仄，平平仄仄平。","平平平仄仄，仄仄平平平。","仄仄仄○平，平仄仄仄○。","○仄仄仄平，平仄仄仄○。","仄仄仄平平，仄仄仄仄平。","仄仄仄仄仄，仄仄仄平平。","平平仄平平，仄仄○平平。","仄仄仄平平，仄仄仄平平。","平平平仄○，平仄平仄平。","○平仄仄仄，平仄○平平。","仄平平仄仄，仄仄○平平。","○平平仄平，平仄仄仄○。","平平平仄平，仄仄仄○○。","○平○仄仄，仄仄仄○平。","仄仄○○仄，仄平平仄平。","平○平平○，仄仄仄仄平。","仄○仄平平，仄仄仄仄平。","平平仄仄仄，仄仄○○○。","仄平仄仄仄，平仄○平平。","平仄平仄平，仄仄平仄平。","平仄仄平仄，仄平仄○平。","仄仄仄○仄，仄仄仄仄平。","平仄仄平仄，仄平仄平平。"],"paragraphs":["婉彼邹氏女，其父尝籍兵。","嫁作耕夫妻，妇道以勤称。","厥夫惰农业，居肆寄郊坰。","薪爨不时给，贮粟未满缾。","行年三十余，脸白两鬓青。","谁家马上郎，一见愿目成。","留连不忍去，斜红挂日钲。","携篮夫偶出，次第陈私情。","示以箧中金，持赠固不轻。","正色叱走之，郎马不及乘。","未几老狂生，幞被问宿程。","百计稍与语，酌酒欲同倾。","窗前理残麻，不顾空丁宁。","复出绮香囊，藉以五花缯。","擎来通郑重，虽受心不平。","收之置敝箧，生意正经营。","托言姑少待，反把柴门扃。","长声呼四邻，悲切不忍听。","逡巡夫亦归，絷缚诉县庭。","县官颇嫉恶，慰遣壮其能。","抚几三叹息，恨今无肉刑。","吾闻秋胡妻，死有不朽名。","又闻昔罗敷，语直理甚明。","人生各有偶，勿用行兼并。","奈何世混浊，强暴相侵陵。","邹本微贱人，姆傅初不经。","何况抱贫苦，守身屹长城。","后世迹其事，足媲古烈贞。","谁秉董狐笔，大书播余馨。"],"title":"贞妇"}
