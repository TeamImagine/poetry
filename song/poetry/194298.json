{"author":"苏轼","id":194298,"strains":["仄平仄仄○，仄仄仄平仄。","仄平平仄平，平仄平平仄。","平平仄平仄，平仄平仄仄。","平平○仄仄，仄仄仄平仄。","仄平○仄平，仄仄仄平○。","平平仄平仄，仄仄仄仄仄。","○仄平平平，仄平○平仄。","平平仄仄仄，平仄仄平仄。","仄○仄仄平，平仄平仄仄。","仄仄平仄仄，平仄○○仄。","仄仄○平仄，○仄仄仄仄。","仄仄仄平○，○平仄平仄。","平平仄仄仄，○仄仄仄仄。","平仄仄○○，仄仄○○仄。"],"paragraphs":["上人学苦空，百念已灰冷。","剑头惟一鸡，焦谷无新颖。","胡为逐吾辈，文字争蔚炳。","新诗如玉屑，出语便清警。","退之论草书，万事未尝屏。","忧愁不平气，一寓笔所骋。","颇怪浮屠人，视身如丘井。","颓然寄淡泊，谁与发豪猛。","细思乃不然，真巧非幻影。","欲令诗语妙，无厌空且静。","静故了群动，空故纳万境。","阅世走人间，观身卧云岭。","咸酸杂众好，中有至味永。","诗法不相妨，此语更当请。"],"title":"送参寥师"}
