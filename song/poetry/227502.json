{"author":"唐庚","id":227502,"strains":["平平仄平仄平仄，平仄平平仄平仄。","仄平仄仄仄平平，平仄仄平○仄仄。","仄平仄仄平仄平，平仄平○平平平。","平平平仄仄平仄，平仄仄仄平平平。","仄仄平平平仄仄，仄仄平平仄○仄。","平平○仄仄平平，平仄平平仄平仄。","仄平平仄平仄平，仄仄平平○仄平。","平平平仄仄平仄，平仄平平仄仄平。","仄仄平平仄仄仄，仄仄平平仄平仄。","平仄○○仄仄平，仄仄平平仄平仄。","仄平仄仄平平○，仄仄平平仄仄平。","仄平平平仄平仄，仄平仄仄平平平。","仄仄仄平仄仄仄，平仄平○仄平仄。","仄仄平平仄仄平，仄仄平平仄平○。"],"paragraphs":["云南老人老无力，藜杖支腰陇头立。","道逢蜀客话平生，时复仰天长太息。","自言贯属泸水湄，泸水边徼滨獠夷。","夷人之性类蛇豕，频肆毒螫为疮痍。","十五年前多寇盗，一境骚然不相保。","民禾收刈虏人家，戎马偷衔汝江草。","近来风俗都变移，卷却旌旗张酒旗。","牛羊村落晚晴处，烟火楼台日暮时。","两眼昏花两鬓雪，喜见升平好时节。","茅屋横吹一笛风，野店携归半瓶月。","问翁致此何因缘，道是江阳太守贤。","鼓琴弦歌不生事，十年静治安吾边。","郑国国侨去已久，谁信人间准前有。","异日刊为德政碑，请问云南陇头叟。"],"title":"云南老人行"}
