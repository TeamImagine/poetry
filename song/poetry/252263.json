{"author":"郑刚中","id":252263,"strains":["○仄平○平，○○仄平仄。","仄平平仄仄，仄仄仄仄仄。","平○仄仄仄，平仄仄平仄。","仄○平平仄，仄平平仄仄。","平仄平平平，平平○仄仄。","○仄仄平仄，平平仄平仄。","平仄平仄仄，仄仄仄仄仄。","平平仄仄仄，仄仄仄仄仄。","○仄仄平仄，仄仄平平仄。","仄○平平仄，平仄仄平仄。","平平平仄○，仄仄平仄仄。","仄○仄平平，平仄仄○仄。","○仄仄平仄，仄仄仄平仄。","仄平平仄平，○仄平仄仄。","仄平平仄仄，仄仄平仄仄。","平平平仄平，仄仄仄平仄。","○仄仄平平，仄仄○仄仄。","平平○仄平，仄仄仄平仄。","仄平仄仄仄，仄仄平仄仄。","仄仄仄平平，仄○平仄仄。"],"paragraphs":["传道官颇清，防患计微拙。","学宫墙外草，十里望不绝。","芟除失豫备，滋蔓久盘结。","野烧因风起，四垣俱烈烈。","堂上帘低垂，飞灰如落雪。","夭矫逼檐槛，流熛向门𫔶。","何但光孔圣，亦已照十哲。","诸生固猝猝，矩步未敢越。","相与望而畏，鹿骇惊鸥决。","似闻先生窘，书簏自提挈。","倾盆浆一空，戛釡羹亦竭。","势过万舆薪，杯水谩毫末。","颇欲伏忠信，石壁验庄列。","顾兹烟烬髙，难试肤与髪。","护持终有物，远近同扑灭。","趋凉寻木阴，气定始焦渇。","三日冷官门，炙手犹可热。","先生听我言，事细不堪忽。","徙薪与去草，此理同一辙。","勿谓草今无，火过茅已茁。"],"title":"学山野烧异常登髙望泮宫如在火池中间泮师率诸生救之下至虀浆饮食悉以投火久而扑灭护持一学固有功然不豫除草莽绝火路亦其过也戏为赋之"}
