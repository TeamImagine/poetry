{"author":"李白","id":55638,"strains":["仄仄平仄仄，○平平平仄。","平○仄仄平，仄平仄平平。","平平○平仄，仄仄平平平。","仄仄平平仄，平平仄平平。","平平仄仄仄，平仄仄仄平。","仄仄仄仄平，仄平平仄平。","平平仄仄仄，仄仄仄平平。","仄仄平仄○，○平仄仄平。","仄仄仄仄仄，平平平仄平。","平平○○仄，仄仄平仄平。","平○仄平仄，仄仄平平仄。","仄仄平仄平，平平平平仄。","仄仄平仄平，仄平平平仄。","仄仄仄○平，仄○平仄平。","○○仄仄仄，仄仄○平平。"],"paragraphs":["妾发初覆额，折花门前剧。","郎骑竹马来，绕床弄青梅。","同居长干里，两小无嫌猜。","十四为君妇，羞颜未尝开。","低头向暗壁，千唤不一回。","十五始展眉，愿同尘与灰。","常存抱柱信，岂上望夫台。","十六君远行，瞿塘滟滪堆。","五月不可触，猿声天上哀。","门前迟行迹，一一生绿苔。","苔深不能扫，落叶秋风早。","八月胡蝶来，双飞西园草。","感此伤妾心，坐愁红颜老。","早晚下三巴，预将书报家。","相迎不道远，直至长风沙。"],"title":"长干行二首 一"}
