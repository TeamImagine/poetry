{"author":"宋庠","id":2238,"strains":["平仄仄○仄，平平仄平平。","○○平平仄，仄仄平平仄。","仄仄平仄平，平平平仄平。","平平仄仄仄，仄平平平平。","平仄仄平仄，仄○平平平。","平仄平仄仄，仄平平仄平。","平平仄平仄，仄仄平平平。","仄仄仄平仄，平平平仄平。","平平○仄仄，平仄平平○。","平仄仄平仄，平平平仄平。","○平仄仄仄，○仄○平平。","仄平仄平仄，平仄仄仄平。","？平仄仄仄，平仄平平平。","仄平仄平仄，仄仄平平平。"],"paragraphs":["多士秀王国，珍群鹜天衢。","其间延陵季，煜煜承华跗。","盛藻班蔡流，芳年终贾徒。","签芸拥石室，札绨纷鸿都。","刊伪富清暇，壮思弥天隅。","投我尘外什，粲然风义俱。","幽襟恣申咏，不觉颓阳乌。","渴吻漱仙液，饥肠涵道腴。","衰翁牵夙尚，骚雅尝驰驱。","疲足道虽顿，流波心未渝。","过门辄大嚼，临博犹狂呼。","讵云获真赏，聊复惬所娱。","矧繄绝唱赠，无胫来明珠。","报之乏琼玖，宝玩徒区区。"],"title":"和答吴充学士见寄长韵"}
