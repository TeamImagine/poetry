{"author":"李纲","id":243144,"strains":["平平平仄平平仄，仄仄仄平平仄仄。","平平平仄仄仄仄，仄仄仄仄○仄仄。","平平○仄平仄平，仄仄○平仄平仄。","仄平仄仄平仄仄，○仄平○平仄仄。","仄仄仄仄仄平平，仄平平仄平○仄。","仄○平仄仄平平，仄仄平仄平平仄。","平平平仄○仄平，仄仄平平平仄仄。","平仄平平仄仄平，仄○仄仄○平平。","平○○仄仄仄仄，仄仄仄仄平平平。","平平仄仄仄仄仄，平仄仄仄平平平。","平平仄仄仄仄仄，仄仄仄仄平○平。","仄平仄仄仄○仄，仄仄仄仄平平平。","平○仄仄平仄仄，仄仄平仄平仄平。","仄○平平仄○仄，仄仄平仄○平平。","仄平仄仄仄平仄，○仄仄仄平平平。"],"paragraphs":["甘泉多自名山出，世品谷帘为第一。","淄渑之水不易辨，臆说讵敢评得失。","庐山深处为谷帘，度岭穿云费时日。","道人裹饭时一到，敲火烹茶资野逸。","坐令仆隶致瓶罂，是非诚否良难诘。","世间知味定何人，食蔗多谓甜于蜜。","居然真伪相混殽，往往循名因去实。","何似家山陆子泉，石缝迸出苍龙渊。","山中空洞乳满腹，一派下作梁谿源。","清甘著舌久不散，持以瀹茗增芳妍。","华堂石甃与覆护，好事汲取肩相骈。","有时置酒饮其上，醉涤肺腑尘烦蠲。","缄题寄远无伪者，贵贱均饮初不偏。","彼如幽人在空谷，此若佳客临风前。","未须细较味优劣，且问所处谁为贤。"],"title":"谷帘泉"}
