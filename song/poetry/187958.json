{"author":"王令","id":187958,"strains":["仄仄平平仄仄平，平平平仄仄平平。","仄平仄仄平平仄，仄仄平平仄仄平。","平仄仄平平仄仄，仄平平仄仄平平。","平平仄仄平平仄，仄仄平平仄仄平。"],"paragraphs":["树哭寒蜩草哭虫，何堪羁客愤时穷。","卒无可乐群书外，百不堪言一叹中。","云黯暮天沉白日，土尘平地断清风。","夫君若问秋来况，泪满遗编髪乱蓬。"],"title":"秋怀寄呈子权先示徽之兼简孝先熙之"}
