{"author":"赵蕃","id":73918,"strains":["平平平平平仄仄，平平平仄○平仄。","平○平仄仄仄平，仄仄仄平○仄仄。","平平仄仄平平仄，仄平平平仄平仄。","平平仄仄仄仄平，平仄平平平仄仄。","仄平平平仄平平，仄平○仄平仄平。","仄平仄仄平平仄，仄仄仄仄平平平。","平平平仄仄平仄，仄仄○仄平仄仄。","平平仄仄仄平平，平仄○平平仄仄。","平仄平仄仄仄平，平仄平平平平平。","平○仄仄仄仄仄，平仄仄仄平○仄。","平平平仄仄仄仄，仄仄平平仄平仄。","仄平仄仄○仄平，平仄平平仄仄仄。","平平仄仄仄○○，仄仄仄仄平平平。","平平仄平仄仄仄，平仄仄仄平○平。","仄平○仄平仄仄，仄仄平平○仄仄。","仄平○仄仄平平，仄仄仄○平仄仄。","仄平仄仄平仄仄，仄仄平平仄○○。","平平仄仄○仄仄，仄仄仄平平仄○。"],"paragraphs":["天公于人元不负，书生何用深追咎。","无衣还可卒岁无，我有大裘听汝覆。","吾家缚屋依山址，晏斋之前仅盈咫。","霜飚卷席不畏渠，羲驭停车吾事已。","有时携书唤儿曹，坐来和气生发毛。","眼眵岂待金篦刮，背痒不借麻姑搔。","今年谁令落湖尾，塞向墐户殊未止。","移床也拟傍晨光，蓬勃如烟纷欲眯。","今我怀抱不自聊，归{蓻/火}生薪翻缊袍。","人间万事固绝望，天赐一暖谁相要。","兹晨归闷忽念浴，试觅僧庐渡乔木。","道人见客如昔游，为煮清泉注万斛。","须臾一洗垢且空，渐觉表里俱冲融。","清虚日来滓秽去，吾貌可瘠神当丰。","起寻冠服风动腋，却向茅檐亲野日。","恍然堕我晏斋前，鸟语不闻山四寂。","道人领客殊忘倦，茗碗薰炉共闲燕。","为言炙背颇乐否，此味可须天子献。"],"title":"二十七日既浴于乾明庵负暄久之诗示住庵"}
