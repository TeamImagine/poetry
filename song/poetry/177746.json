{"author":"王禹偁","id":177746,"strains":["平仄仄仄仄平平平，平平○仄平平平。","仄平？仄仄仄仄，○平仄仄○平平。","○平○仄平平仄，平平○仄仄仄平。","仄平平平仄平仄，仄仄仄仄○平平。","平平平○○○仄，仄平平仄平平平。","仄平平仄仄仄仄，平平仄仄平平○。","平平仄平平仄仄，仄仄仄平平仄仄。","平○平仄仄仄○，平仄平平仄平仄。","仄仄平平仄仄平，仄仄平平平○仄。","仄平仄仄仄仄平，仄仄平平仄○仄。","仄仄平仄仄平平，平仄平平平仄仄。","仄平○仄平平平，仄平仄仄平平平。","仄平平仄仄○仄，仄平平仄平平平。","平○仄仄仄平仄平仄，平仄平平仄平仄。","仄平平仄平仄平，平仄平平平仄仄。","仄仄平平仄仄平，仄仄平平仄仄仄。"],"paragraphs":["君不见近代诗家流，胡为蹇滞多穷愁。","孟郊憔悴死逆旅，浪仙斥逐长江头。","张生漂泊冬瓜堰，徒云轻薄万户侯。","浩然无成鹿门去，李洞恸哭昭陵休。","生无风教兴王化，死无勋爵贻孙谋。","可怜诗道日已替，风骚委地何人收。","高阳许公精六义，独向圣朝生后嗣。","因将先集进九重，高步金台曳珠履。","祖德光辉圣主知，府尹贤明丞相子。","广陵郡大古九州，记室官清外三字。","遂令天下学诗人，徒羡君家穷四始。","我来迎侍游江都，玳筵往往陪欢娱。","遂求家集恣吟讽，海波干处堆珊瑚。","因思贾孟数家一何苦，诗鬼嗷嗷馁无主。","子孙沦没谁及君，闲倚红莲倾渌醑。","草檄余闲好赋诗，莫放风情忝尔祖。"],"title":"还扬州许书记家集"}
