{"author":"杨亿","id":210622,"strains":["仄平平仄仄平平，平仄平平仄仄平。","平仄仄平平仄仄，平平平仄仄平平。","仄平仄仄平平仄，仄仄平平仄仄平。","仄仄平平仄平仄，平平平仄仄平平。"],"paragraphs":["旧房稽岭锁春苔，猿鸟欢迎振锡回。","花雨六时飘讲席，樵风千里送浮杯。","一乘了义刳心学，三藏真文盥手开。","迹似孤云本无滞，飘飘新到帝乡来。"],"title":"送僧归越州"}
