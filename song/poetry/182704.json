{"author":"强至","id":182704,"strains":["平平仄仄仄平平，仄仄平平仄仄平。","仄仄平平平仄仄，平平仄仄仄平平。","平平仄仄平平仄，平仄平平仄仄平。","仄仄平平平仄仄，平平平仄仄平平。"],"paragraphs":["赓吟令节最多年，禊饮春亭五侍筵。","爱客公心宽似水，催人物态急如弦。","园林烂熳惊三月，樽俎徘徊恋二天。","迹近风花飘未定，且随珠履醉金船。"],"title":"依韵奉和司徒侍中壬子上巳会许公亭"}
