{"author":"周谌","id":211540,"strains":["平平平仄仄平平，仄仄平平仄仄平。","仄仄平平平仄仄，平平仄仄仄平平。","仄平仄仄平平仄，仄仄平平仄仄平。","仄仄平平平仄仄，仄平平仄仄平平。"],"paragraphs":["风烟初别武王台，更向金河握节回。","日月违颜天缥缈，尘沙吹面玉摧颓。","试看紫府骖鸾去，又见长安驷马催。","欲作东州遗爱录，自惭词笔乏邹枚。"],"title":"送程给事知越州  其二"}
