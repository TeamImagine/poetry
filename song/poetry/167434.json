{"author":"陈深","id":167434,"strains":["平平平仄仄平平，仄仄平平仄仄平。","平仄平平平仄仄，平平平仄仄平平。","平平仄仄平平仄，仄仄平平仄仄平。","仄仄平平仄平仄，仄平仄仄仄平平。"],"paragraphs":["呜呜寒角动城头，吹起千年故国愁。","才见专诸操匕首，旋闻西子载扁舟。","霜寒古寺钟声早，月落南园树影秋。","一笑浮华易盈歇，白云长在水东流。"],"title":"晓望吴城有感"}
