{"author":"韩元吉","id":29439,"strains":["平仄平平仄仄平，平平仄仄仄平平。","平平平仄平平仄，仄仄平平仄仄平。","平仄仄平平仄仄，仄平平仄仄平平。","仄平仄仄平平仄，仄仄平平仄仄平。"],"paragraphs":["丞相园林景物繁，花亭那更得跻攀。","平看溪上千寻木，不数城南万叠山。","歌舞恍如银汉外，笑谈常在碧云间。","醉酣欲问刘公客，百尺楼中亦汗颜。"],"title":"叶丞相最高亭"}
