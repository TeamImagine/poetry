{"author":"高翥","id":97487,"strains":["仄仄平平仄仄平，平平仄仄仄平平。","仄平仄仄仄平仄，平仄平平仄仄平。","仄仄平平平仄仄，平平平仄仄平平。","平平仄仄平平仄，仄仄平平仄仄平。"],"paragraphs":["九鼎重安国势牢，功名易办谤难逃。","手扶日月扫云雾，身向江湖直羽毛。","雪锦诗成如谶兆，金縢书启见勤劳。","纷纷论定知忠定，不负朝廷两字褒。"],"title":"赵忠定公帅蜀时题雪锦楼有扁舟衡岳问归程之句后来人以为谶题跋者甚多邵阳节使君以墨本见赠敬书其右"}
