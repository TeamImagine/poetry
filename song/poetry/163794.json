{"author":"于石","id":163794,"strains":["仄平仄仄仄平平，仄仄平平仄仄平。","平仄仄平平仄仄，仄平仄仄仄平平。","平平仄仄平平仄，仄仄平平仄仄平。","仄仄平平平仄仄，仄平平仄仄平平。"],"paragraphs":["四山月落正昏蒙，留得书灯到晓红。","千古是非昭简册，百年兴废老英雄。","人因厌乱方思治，道本无穷岂有通。","植立纲常垂万世，至今周孔不言功。"],"title":"夜坐读书有感"}
