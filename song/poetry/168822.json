{"author":"文同","id":168822,"strains":["仄平仄平仄仄仄，仄仄仄仄平平平。","○平仄仄仄平仄，仄仄平仄平仄平。","○平仄仄仄仄仄，平仄平仄平平平。","平平仄仄仄仄仄，仄仄仄仄平○平。","平平仄仄仄仄仄，仄仄仄仄平平○。","仄平平平○仄仄，平○仄仄○平平。","仄平仄仄仄仄仄，仄仄仄平平仄平。","平平平平仄平仄，平仄仄仄平平平。","仄平平平仄仄仄，平仄平仄平平平。","仄○仄仄仄○仄，○仄仄仄平平平。","仄平仄仄仄○仄，仄仄平仄○仄平。","仄○平平仄平仄，○仄○仄○平平。","仄平平仄仄平仄，○平平仄平平平。","仄平仄仄仄仄仄，仄仄仄仄平平平。","平平仄平仄平仄，仄仄仄仄○平平。","仄平仄仄仄平○，仄仄仄仄○平平。","仄平仄仄仄平仄，平仄平仄平○○。","仄平仄仄仄平仄，仄仄仄仄平○平。","平平仄仄仄○仄，平仄仄仄平仄○。","仄平仄仄仄平仄，仄仄仄仄○平平。"],"paragraphs":["国初已来治蜀者，处置尽自乖崖公。","当时奏使便宜敕，不与天下州府同。","行之已及八十载，奸宄消伏谁之功。","因循至此渐抏敝，有未晓者时相攻。","鞭笞小罪亦检察，不许略出常科中。","下民知之颇不惧，州县往往藏群凶。","侧身敛足未动者，实以累朝恩泽隆。","公之初来蜀人喜，慈爱旧熟民情通。","众心欢然耻犯法，救药浮薄归醇醲。","尽将约束付僚吏，兴起学校还文翁。","二年美化极沾洽，远近循服如偃风。","上将归公问谁代，当使间作如笙镛。","遂求元老得青社，其人廊庙之宗工。","往年镇抚有异绩，大旆再遣来于东。","公今与之合符去，到必奉诏参夔龙。","大资旧德固无虑，剖判自出其心胸。","所忧厥后嗣之者，忠定良法还如空。","养顽活狡作渊薮，不免剪殄烦兴戎。","同之愤懑久填臆，言贱不得通九重。","愿公上殿起居罢，第一用此闻宸聪。"],"title":"送知府吴龙图"}
