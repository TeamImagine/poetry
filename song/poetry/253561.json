{"author":"李弥逊","id":253561,"strains":["仄仄平平仄仄平，仄平平仄仄平平。","平平仄仄平平仄，平仄平平平仄平。","平仄平平平仄仄，仄平平仄仄平平。","平平仄仄平平仄，仄仄平平仄仄平。"],"paragraphs":["独秀声名楚水东，妙年腾达俊游中。","文昌寓直风云近，神武归来猿鹤同。","居士人非禅板寂，少微星暗宝函空。","知心不必悲生死，欲向何方觅是翁。"],"title":"蔡子应郎中挽诗  其一"}
