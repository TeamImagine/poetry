{"author":"苏颂","id":179015,"strains":["平平仄仄仄仄平，仄仄仄平平仄平。","仄平仄平仄仄仄，仄仄○平平仄平。","仄平仄仄仄平仄，仄○平仄平平○。","仄仄仄平仄仄○，平平○仄平平平。","平平○仄平仄仄，平平仄仄平仄平。","平平仄仄仄平仄，仄○平仄平平平。","平平仄平仄平仄，仄平平仄○平平。","平○平平仄仄仄，○仄仄仄○平○。","○平平仄仄平仄，仄○仄○平平平。","仄平仄仄○平仄，仄仄○仄平仄平。","仄平○仄平平仄，仄仄平仄○○平。","仄平仄○仄仄仄，仄平仄仄○平平。","平平仄仄仄○仄，平平仄仄○平平。","仄平平仄仄平仄，仄仄平仄○○平。","仄仄平平○仄仄，仄平仄仄平平平。","平平仄仄仄仄仄，平平仄仄○平○。","仄平仄仄○平仄，仄平仄仄平○平。","○平仄仄仄仄仄，仄平○○平平平。","仄平仄仄平平○，平仄仄仄平平平。"],"paragraphs":["都城大雪酒价高，我送故人倾浊醪。","酒阑置杯欲话别，不觉中心生郁陶。","丈夫聚散岂为念，所叹人事多徒劳。","忆昔我年未弱冠，西来观艺游神皋。","金门献赋嗟失路，因循四载何所遭。","京华碌碌少知己，但闻嘲弄声嗷嗷。","今年诏书恤西事，大开言路烝群髦。","因思平生负气概，临事始可观持操。","长缨羁虏岂无计，策虑未献心徒忉。","感君壮志正凌厉，术业沈究钤与韬。","上书论画兵家事，直请西去亲鞬櫜。","又言若将众十旅，可为手足除纷搔。","逾时待报不闻命，西秦便欲从游遨。","束书携剑瞥然去，却顾名利轻如毛。","我谓方今正急士，帝言屡下搜英豪。","公卿悉意奉诏旨，推贤好善如干旄。","劝君失意且韬养，有能必见时称褒。","中朝列爵本驭众，进任将相皆儒曹。","一时未遇何须叹，吾辈岂久居蓬蒿。"],"title":"送王秀才出京"}
