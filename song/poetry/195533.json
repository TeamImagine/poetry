{"author":"苏轼","id":195533,"strains":["仄仄仄平仄，平平仄平平。","仄仄仄○○，仄仄仄仄平。","仄仄平仄仄，平平仄平平。","仄仄平仄平，平平仄平平。","平平仄平仄，仄仄平仄平。","平仄仄仄仄，平平仄平○。","平仄仄仄平，仄仄平仄仄。","平仄仄平仄，仄仄平仄平。","平平平仄仄，平仄仄仄平。","平平仄仄仄，仄仄平平平。","仄平仄○仄，平仄仄平○。","仄仄仄平仄，仄平仄平平。"],"paragraphs":["海国困蒸溽，新居利高寒。","以彼陟降劳，易此寝处干。","但苦江路峻，常惭汲腰酸。","矻矻烦四夫，硗硗斲层峦。","弥旬得寻丈，下有青石盘。","终日但迸火，何时见飞澜。","丰我粲与醪，利汝椎与钻。","山石有时尽，我意殊未阑。","今朝僮仆喜，黄土复可抟。","晨瓶得雪乳，暮瓮停冰湍。","我生类如此，何适不艰难。","一勺亦天赐，曲肱有余欢。"],"title":"白鹤山新居凿井四十尺遇磐石石尽乃得泉"}
