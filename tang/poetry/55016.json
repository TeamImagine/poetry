{"author":"刘长卿","id":55016,"strains":["平平仄仄平平仄，平仄平平仄仄平。","仄仄仄平平仄仄，平平仄仄仄平平。","仄平平仄平平仄，平仄平平仄仄平。","平仄仄平平仄仄，平平仄仄仄平平。"],"paragraphs":["宜阳出守新恩至，京口因家始愿违。","五柳闭门高士去，三苗按节远人归。","月明江路闻猿断，花暗山城见吏稀。","惟有郡斋窗里岫，朝朝空对谢玄晖。"],"title":"送柳使君赴袁州"}
