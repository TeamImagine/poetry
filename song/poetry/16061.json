{"author":"仲并","id":16061,"strains":["仄仄平平仄仄平，平仄仄平○仄仄。","平平仄仄仄平平，○仄仄平平○仄。","仄仄仄平仄仄仄，仄仄仄仄仄○仄。","平平平平平仄仄，平平平平仄平仄。","平平仄仄○仄仄，仄平仄仄平仄仄。","仄○平平平仄仄，平仄○平平仄仄。","平仄仄平仄平平，平平仄仄仄平仄。","仄平平仄仄平仄，仄仄仄平平仄仄。","仄平仄平平仄平，平平仄仄仄仄仄。","平平仄仄平平平，平仄○平平仄仄。","仄平仄仄平平仄，○仄仄平○仄仄。","仄○○仄仄仄仄，仄仄平平平仄仄。","平仄仄平平仄仄，仄仄平平平○仄。","仄平仄仄平仄平，○仄○平平仄仄。","仄平平仄平平仄，仄平平仄平平仄。","平○仄仄仄平仄，仄仄平平仄平仄。","平仄仄仄平平平，仄平平平仄仄仄。","仄仄平平仄仄平，仄平仄仄平仄仄。","仄仄平○平仄仄，平仄仄仄平仄○。","平平仄仄平平平，仄平仄仄仄仄仄。"],"paragraphs":["白首苕溪几我乡，青眼弁山如故友。","诛茅晚岁合岩栖，漂梗一生嗟浪走。","往往每来每太息，去去一步一回首。","檐楹之雄谁氏室，基堂宜为后人有。","荣华谬作长久计，荡盈要以仁谊守。","室空无人人不问，天固遗公公信否。","轮奂雅宜凤池人，权舆本自凤池手。","付之勋阀可无憾，会与令名俱不朽。","雅怀卜邻非卜居，嚣尘可暂不可久。","新亭巀嵲城之巅，佳致回环天所就。","与山似有他年约，相向每为长者寿。","碧鲜苍润被草木，煖翠晴光排户牖。","时复一觞浇磊磈，下视群峰皆培𪣻。","乃知韫玉山有辉，更觉看山公不负。","向来曾试西垣策，只今聊绾南丰绶。","胸中水鉴极泾渭，笔下瑰辞粲琼玖。","倾盖视我平生交，曳裾陪公众客后。","喜见成都宅一区，恨无负郭田数亩。","去住还当惭二老，穷独已复成一叟。","门前剥啄非他人，我来问字不载酒。"],"title":"建昌守杨吉老得居湖州山间作亭于上名曰弁辉为长句以记之"}
