{"author":"李光","id":236156,"strains":["平仄平平平仄仄，仄平平仄仄平平。","仄平平仄平平仄，仄仄平平仄仄平。","平仄仄平平仄仄，仄平平仄仄平平。","平平仄仄平平仄，仄仄平平仄仄平。"],"paragraphs":["郊外初闻黄栗留，仲春风物渐和柔。","杀鸡炊黍成真率，挈榼携棋得胜游。","聊欲劝君终日醉，未须悲我十年流。","朝来已换轻衫窄，酒尽何妨典破裘。"],"title":"二月三日作真率会游载酒堂呈坐客  其一"}
