{"author":"释德洪","id":228247,"strains":["仄平仄仄仄平平，仄仄平平仄仄平。","仄仄仄平平仄仄，仄平平仄仄平平。","仄平仄仄平平仄，仄仄平平仄仄平。","仄仄仄平平仄仄，平平平仄仄平平。"],"paragraphs":["故乡乃有此丛林，下板何妨著寂音。","永与世遗他日志，尚嫌山浅暮年心。","冻云未放僧窗晓，折竹方知夜雪深。","琢句自应清似玉，更宜坡字硬黄临。"],"title":"石台夜坐二首  其一"}
