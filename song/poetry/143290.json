{"author":"真山民","id":143290,"strains":["仄仄平平仄仄平，仄平平仄仄平平。","仄平平仄仄平仄，平仄仄平平仄平。","仄仄平平平仄仄，平平仄仄仄平平。","平平平仄平平仄，仄仄平平仄仄平。"],"paragraphs":["自笑秋来似转蓬，偶然飞落过山中。","一灯幽馆菊花雨，孤枕小楼梧叶风。","涉世悠悠旋磨蚁，怀人杳杳寄书鸿。","浮生何预光阴事，抵死相催作老翁。"],"title":"秋夜次叶一山韵"}
