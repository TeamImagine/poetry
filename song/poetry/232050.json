{"author":"李彭","id":232050,"strains":["仄仄平○仄，平平仄平平。","○平仄仄仄，平仄仄平平。","仄平仄仄○，平平仄平平。","仄平仄仄平，仄仄平平平。","仄仄仄仄仄，平平平仄平。","○平仄仄平，仄仄平○平。","仄仄仄仄仄，平平仄平平。","仄平仄仄仄，仄仄仄○平。","仄仄仄仄平，仄仄仄平平。","平平仄平仄，平平仄平○。","平平○仄平，仄仄仄仄平。","仄平仄○仄，仄仄平平平。","平仄仄仄平，仄平仄○平。","仄仄平仄平，平○平平平。","仄平仄仄仄，仄○平仄平。","仄平○平平，平仄平平平。","仄平仄○○，仄仄平平平。","仄仄平仄仄，仄平平仄平。","○○仄平仄，仄仄平平平。","平平平平平，仄仄平平平。","平仄平平平，仄仄平平平。","平仄平仄仄，仄仄仄仄○。"],"paragraphs":["曩者刘中允，悬车未华颠。","骑牛涧谷底，终岁饱风烟。","至今草木间，余光发幽妍。","秘书百炼刚，凛凛森戈鋋。","劲气睨汲黯，高文侪史迁。","当时补衮流，气焰摩苍天。","一语不合意，归来枕书眠。","急流勇自退，已度二疏前。","检讨少壮时，嗜学勘丹铅。","微官裹黄绶，雄名敌青钱。","聊为三径资，未减五柳贤。","荐书到禁闼，信史多官聮。","仙署得董狐，笔端直如弦。","季札嬴博垠，归兴何翩翩。","掉头不肯住，引帆黄篾船。","昨来离山东，嗤点群儿喧。","一朝挂其冠，谤语无由宣。","顾我牛马走，定交良有年。","相期实高蹈，饮洁鸣风蝉。","虽无元龙豪，问舍仍求田。","同采阳岗薇，共酌阴崖泉。","来往成二老，庶使万世传。"],"title":"寄刘壮舆"}
