{"author":"卫宗武","id":133581,"strains":["仄仄仄仄平，平仄仄仄仄。","仄仄仄○仄，仄仄平平仄。","仄平平仄平，仄仄仄平仄。","平仄平○仄，仄仄平平仄。","仄平○平平，○平仄平仄。","仄仄仄平平，平平仄○仄。","仄平平仄平，仄仄○仄仄。","平平仄仄○，仄仄平仄仄。","○平仄平仄，平仄平仄仄。","平平仄平平，仄平平平仄。"],"paragraphs":["屡月不见山，胸次若逼窄。","举棹远相望，已渍双眸碧。","即之清入神，喜复遂良觌。","非但尘思浣，顿觉余疴失。","玉流浸层峦，缘云抱幽石。","草木去浮夸，秋容浄如拭。","我来谁与俦，一道兼一释。","精庐既窈深，靖宇尤邃密。","吟哦对青嶂，潇洒娱白日。","奁香勘南华，孰为寥天一。"],"title":"初夏登北山  其二"}
