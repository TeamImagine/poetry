{"author":"韩琦","id":90554,"strains":["平仄仄平仄，仄平平仄○。","平平平仄仄，仄仄平平平。","平平仄仄仄，仄仄平平平。","仄仄仄平仄，仄仄平仄平。","仄仄平仄仄，平平仄平○。","仄平仄仄仄，仄平平平平。","平○○仄仄，仄仄仄仄平。","平平仄仄仄，平仄平平平。","○仄平平仄，平○○仄平。","仄仄仄平仄，○仄平平平。","仄仄平仄仄，仄仄平仄平。","○○仄○仄，仄仄平平平。","仄仄仄平仄，平仄平仄平。","仄○仄平仄，平仄平平平。","平仄平仄仄，仄仄仄仄○。","仄仄平平仄，平仄仄仄平。","仄仄○平仄，仄仄仄平平。","平○仄仄仄，仄仄仄○平。","仄○仄仄○，平仄平平平。","仄平○仄仄，仄仄平仄平。"],"paragraphs":["春去惜余景，偶来郊外观。","芜城千古恨，一顾殊悲酸。","荒祠枕大道，尚记吴城邗。","远近绿阴合，水衬红荚残。","陇麦齐若剪，随风卷波澜。","罢农喜有望，守臣心粗宽。","萧踈禅智寺，坏址不甚完。","丛花乱芍药，篱竹摧琅玕。","空有亭亭柏，成行如笔端。","供帐具朝膳，僚采成清欢。","小杜诗板暗，乐石曾未刊。","乘兴诣茶圃，百步登平峦。","摘焙试烹啜，甘挹零露漙。","午过倦微暑，堤路腾归鞍。","天子忧岁旱，引咎古所难。","列郡承新诏，朝夕弗敢安。","况此行春意，固不在游盘。","朝廷责吏治，莫若久其官。","政和气亦应，灾沴无由干。","愿循三载旧，庶几酬素餐。"],"title":"答袁陟节推游禅智寺"}
