{"author":"赵蕃","id":74955,"strains":["仄平平仄仄平平，仄仄平平平仄平。","仄仄平平仄仄仄，仄平平仄仄平平。","平平仄仄平平仄，仄仄平平仄仄平。","仄仄仄平平仄仄，仄平仄仄仄平平。"],"paragraphs":["病中曾觅扊扅炊，别后东西无自知。","似说诸侯枉行卷，却从群彦赴明时。","相如定辱君王问，郑老宁容尔汝期。","几欲寄书愁不达，偶因闲暇一酬诗。"],"title":"袁州北崇胜寺二首  其一"}
