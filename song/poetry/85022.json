{"author":"崔与之","id":85022,"strains":["仄平平仄仄平平，仄仄平平仄仄平。","仄仄仄平平仄仄，仄平仄仄仄平平。","仄平仄仄平平仄，仄仄平平仄仄平。","平仄仄平平仄仄，平平平仄仄平平。"],"paragraphs":["九重天上别龙颜，万里江南衣锦还。","圣主有怜双鬓白，老臣长抱寸心丹。","短篷疏雨春听浪，瘦马轻寒晓度关。","何处好寻幽隠地，长松流水白云闲。"],"title":"嘉定甲申以礼部尚书得请便道还家作此诗"}
