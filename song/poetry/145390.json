{"author":"马廷鸾","id":145390,"strains":["仄仄平平仄仄平，仄平平仄仄仄平。","仄平仄仄仄平仄，仄仄平平平仄平。","平仄仄平平仄仄，仄平仄仄仄平平。","平平仄仄平平仄，仄仄平平仄仄平。"],"paragraphs":["深闭柴门水竹村，是非荣辱总忘言。","舍生只惧本心失，犯患谁知尊足存。","居士病来惟卧室，翟公客去莫书门。","人心日月无今古，世道何曾顷刻昏。"],"title":"癸酉春暮锺信甫寄诗次其韵  其一"}
