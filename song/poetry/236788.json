{"author":"汪藻","id":236788,"strains":["仄仄平平仄仄平，仄平平仄仄平平。","仄平仄仄平平仄，平仄平平仄仄平。","平仄平平平仄仄，仄平平仄仄平平。","仄平仄仄平平仄，仄仄平平仄仄平。"],"paragraphs":["六代兴亡迹愈陈，迹陈谁遣意如新。","古今更欲悲何事，天地长留景似人。","云压山低惟妒晚，雾蟠江阔更含春。","固知到此无穷感，岂独区区我一身。"],"title":"过金陵"}
