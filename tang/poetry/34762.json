{"author":"张说","id":34762,"strains":["平平平○仄，平仄仄平平。","仄仄○平仄，平平平仄平。","平平仄平仄，○仄仄平平。","平仄平平仄，平○仄仄平。","平平仄平仄，仄仄仄平平。","仄仄仄○仄，平平○仄平。","仄仄平平仄，平仄仄平○。","平平平仄仄，仄仄仄平○。","○仄仄○仄，仄仄平平○。","平仄平○仄，平平仄仄平。","○平仄平仄，平仄仄平平。","仄仄平平仄，平平仄仄平。","○平平仄仄，仄仄平平平。","平平仄仄仄，平仄仄平平。","平仄平平仄，平平仄仄平。","○平平仄仄，平仄仄○○。","仄仄仄○仄，平平○仄○。","仄平平仄仄，平仄仄平平。","仄仄平平仄，○平平仄平。","仄平平仄○，仄仄仄平平。","平仄○平仄，○平○仄平。","平平仄仄仄，平仄仄平平。"],"paragraphs":["徐陈尝并作，枚马亦同时。","各负当朝誉，俱承明主私。","夫君迈前侣，观国骋奇姿。","山似鸣威凤，泉如出宝龟。","才雄子云笔，学广仲舒帷。","紫绶拂三寺，朱门临九逵。","昔我含香日，联尔缙云司。","朝携兰省步，夕退竹林期。","中路一分手，数载来何迟。","求友还相得，群英复在兹。","留台少人务，方驾递寻追。","涉玩怀同赏，霑芳忆共持。","迎宾南涧饮，载妓东城嬉。","春郊绿亩秀，秋涧白云滋。","名画披人物，良书讨滞疑。","兴来光不惜，欢往迹如遗。","岁晏罢行乐，层城间所思。","夜魂灯处厌，朝髪镜前衰。","忽枉崔骃什，兼流韦孟词。","曲高弥寡和，主善代为师。","齐戒观华玉，留连叹色丝。","终惭起予者，何足与言诗。"],"title":"酬崔光禄冬日述怀赠答"}
