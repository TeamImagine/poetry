{"author":"李纲","id":242837,"strains":["仄平平仄平平平，平平仄仄平仄平。","平平仄仄仄平仄，平平仄仄平平平。","平○仄仄仄平仄，平仄平仄平○平。","○平仄平仄仄仄，仄仄平仄平平平。","仄平平仄平仄仄，仄仄仄仄平平平。","仄○平仄仄平仄，仄平平仄平平平。","仄平仄仄仄仄仄，仄仄仄仄○平平。","平平○仄仄仄仄，仄平平仄○平平。","平平仄仄平仄仄，仄平仄仄平平平。","仄○平仄平○仄，仄平仄仄○平○。","○○仄仄仄平仄，仄仄仄仄平平平。","仄平仄仄仄平仄，仄仄仄仄平平○。","仄平仄仄平仄仄，平仄仄仄平平平。","平平○○平平仄，仄仄仄仄平平平。"],"paragraphs":["武陵溪水流潺潺，渔舟鼓枻迷溯沿。","谿穷路尽恍何处，桃花烂漫蒸川原。","花间邑屋自连接，云外鸡犬声相喧。","衣裳不同俎豆古，见客惊怪争来前。","杀鸡为黍持劝客，借问世上今何年。","自从秦乱避徭役，子孙居此因蝉联。","不知汉祖以剑起，况复魏晋称戈鋋。","殷勤留客不肯住，落花流水空依然。","渊明作记真好事，世人粉饰言神仙。","我观闽境多如此，峻谿绝岭难攀缘。","其间往往有居者，自富水竹饶田园。","耄倪不复识官府，岂惮黠吏催租钱。","养生送死良自得，终岁饱食仍安眠。","何须更论神仙事，只此便是桃花源。"],"title":"桃源行"}
