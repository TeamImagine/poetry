{"author":"丁惟","id":215404,"strains":["平仄平平仄仄平，平平仄仄仄平平。","平平仄仄平平仄，仄仄平平仄仄平。","平仄平平平仄仄，平平平仄仄平平。","仄平仄仄平平仄，仄仄平平仄仄平。"],"paragraphs":["高阁何年结构成，朱帘卷处眼偏明。","阶前古木寒云色，涧底流泉碎石声。","山近烟岚浮几席，楼高星斗在檐楹。","我来三伏炎蒸候，便觉清风两腋生。"],"title":"秋霜阁"}
