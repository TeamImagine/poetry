{"author":"舒岳祥","id":143890,"strains":["仄平仄仄仄平平，仄仄平平仄仄平。","仄仄仄平平仄仄，仄平平仄仄平平。","平平仄仄平平仄，仄仄平平仄仄平。","平仄仄平平仄仄，平平仄仄仄平平。"],"paragraphs":["乱离又活十年身，帝闵吾徒已甚仁。","近厚施为回世运，至和涵养合天真。","花间醉客能骑马，柳外鸣禽似唤人。","酬唱小编情性好，伊祁留得一分春。"],"title":"正月十日新晴观正仲所写篆畦藁"}
