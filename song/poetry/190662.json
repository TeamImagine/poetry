{"author":"韦骧","id":190662,"strains":["平平仄仄平平仄，仄仄仄平仄仄平。","仄仄仄平平仄仄，仄平平仄仄平平。","仄平仄仄平平仄，平仄平平仄仄平。","仄仄平平平仄仄，仄平平仄仄平平。"],"paragraphs":["飞空恨乏王乔舄，拥弊几如晏子裘。","兴利略行田际港，冒寒仍上海边楼。","草埋古迹存荒垒，云漏阳光见远洲。","不独区区祗吏役，又随轩旆作清游。"],"title":"和潘通甫陈贴港道中作"}
