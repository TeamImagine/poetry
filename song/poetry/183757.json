{"author":"刘攽","id":183757,"strains":["平平仄仄仄平平，平仄平平仄仄平。","平仄平平平仄仄，仄平平仄仄平平。","平平仄仄平平仄，仄仄平平仄仄平。","仄仄平仄平仄仄，平平仄仄仄平平。"],"paragraphs":["颓垣落水半平江，乔木风呼不易降。","耕出珠玑时得一，道逢麟凤不成双。","潮声半夜来寒渚，月色深秋照旧窗。","唯有鱼盐城下市，樯乌想望集瓶缸。"],"title":"次韵王介甫金陵怀古四首  其四"}
