{"author":"李纲","id":242697,"strains":["仄平平仄仄平平，仄仄平平仄仄平。","仄仄平平平仄仄，平平仄仄仄平平。","仄平仄仄平平仄，仄仄平平仄仄平。","平仄平平平仄仄，平平平仄仄平平。"],"paragraphs":["宦游方壮已抽身，始验从来懒是真。","未看昂霄摩远翮，且将戏彩慰偏亲。","我当放逐离群日，尔作逍遥自在人。","恩贷何时听从便，庐山同作远公宾。"],"title":"闻仲辅弟自陈便亲得南康军逍遥观"}
