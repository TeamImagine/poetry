{"author":"徐积","id":185839,"strains":["平仄平平仄仄平，仄平平仄仄平平。","仄平平仄平平仄，仄仄平平仄仄平。","平仄平平平仄仄，仄平平仄仄平平。","平平仄仄平平仄，仄仄平平平仄平。"],"paragraphs":["谁把闲愁付绿杨，我疑浑是别离肠。","每教啼鸟呼春色，更共平芜送夕阳。","山下人行云惨惨，渡头船去水茫茫。","高楼亦有思归客，莫望天涯寻故乡。"],"title":"谁把闲愁付绿杨"}
