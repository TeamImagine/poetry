{"author":"秦观","id":210102,"strains":["仄仄平平仄平平，仄仄平平○仄平。","仄平仄平仄仄平，仄仄平仄平平平。","仄平平仄仄○仄，仄仄○仄平仄平。","仄平平仄平○平，仄仄仄平仄仄平。","平仄仄平仄○平，仄平仄仄平平平。","仄仄平平仄平平，仄仄仄仄平仄平。","仄仄仄仄平平平，平仄仄平仄仄平。","仄平仄仄仄平平，仄平仄仄平平平。","仄仄平仄仄平平，平平仄仄平平平。","仄仄○○平仄平，平平平仄平仄平。","仄仄○仄平○平，仄仄仄仄○平○。","平平仄平平仄平，仄仄平平仄○○。","○○仄仄○仄平，仄平仄仄○仄平。"],"paragraphs":["若有人兮霅之滨，服火齐兮冠切云。","有才不为世所抡，尽入诗句为奇新。","忘归繁弱不浪阵，发必中的疑有神。","目关飞鸟缗苍鳞，俛仰自娱忘贱贫。","繄我与君素参辰，孰为一见同天伦。","共指飞光易沉沦，莫若痛饮还我真。","况有内子贤文君，终日叫呼不怒嗔。","酒酣往往出前珍，瓦瓯竹箸羞青芹。","左列文史右红裙，樽前不觉徂清晨。","念我行当西道秦，挐舟来别非所欣。","欲托毫素通殷勤，郢匠旁瞩难挥斤。","人生百龄同臂伸，断梗流萍暂相亲。","行行饮酒且勿云，丈夫万里犹比邻。"],"title":"别贾耘老"}
