{"author":"李纲","id":244958,"strains":["平平仄仄仄平平，仄仄平平仄仄平。","仄仄平平平仄仄，平平仄仄仄平平。","仄平平仄平仄仄，平仄平平仄仄平。","平仄平平平仄仄，仄平平仄仄平平。"],"paragraphs":["多闻直谅复疏通，近世交游少似公。","盖代才名同贾谊，平生述作类扬雄。","笔踪髙古今那有，诗调清新老更工。","知识年来凋丧尽，不堪衰泪落秋风。"],"title":"哭许崧老右丞二首  其二"}
