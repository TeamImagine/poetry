{"author":"刘克庄","id":111604,"strains":["仄仄平平仄仄平，仄平仄仄仄平平。","平平平仄平平仄，仄仄平平仄仄平。","平仄仄平平仄仄，仄平平仄仄平平。","平平仄仄平平仄，平仄平平仄仄平。"],"paragraphs":["一穟祥烟彻九关，六丁澒洞起泥蟠。","皆云端笏精虔际，不觉翻飘肸蚃间。","侯念牧刍无德色，仆尸香火有惭颜。","分明唤得天公应，清旦朱幡谢雨还。"],"title":"喜雨二首柬张使君  其一"}
