{"author":"罗邺","id":30416,"strains":["平仄平平仄仄平，仄平平仄仄平平。","平平仄仄仄平仄，仄仄仄平仄仄平。","平仄仄平平仄仄，仄平仄仄仄平平。","平平仄仄平平仄，仄仄平平仄仄平。"],"paragraphs":["霜白山村月落时，一声鸡后又登岐。","居人犹自掩关在，行客已愁驱马迟。","身事不堪空感激，鬓毛看着欲凋衰。","青萍委匣休哮吼，未有恩雠拟报谁。"],"title":"早发宜陵即事"}
