{"author":"王禹偁","id":177485,"strains":["仄仄平平仄仄平，平平平仄仄平平。","平平仄仄平平仄，仄仄平平仄仄平。","仄仄仄平平仄仄，仄平仄仄仄平平。","平平仄仄平平仄，仄仄平平仄仄平。"],"paragraphs":["忍听咚咚窆鼓声，笳箫呜咽暮云凝。","勋劳自合同萧相，谥法还须比魏徵。","晓月暗垂丹旐露，夜风轻触穗帷灯。","三川父老知何限，尽逐灵輀泪满膺。"],"title":"太师中书令魏国公册赠尚书令追封真定王赵挽歌  其九"}
