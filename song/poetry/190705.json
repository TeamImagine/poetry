{"author":"韦骧","id":190705,"strains":["仄平平仄仄平平，仄仄平平仄仄平。","仄仄平平平仄仄，平平仄仄仄平平。","仄平仄仄平平仄，仄仄平平仄仄平。","平仄仄平平仄仄，平平平仄仄平平。"],"paragraphs":["蒜山高阁直连云，酒以山名味独醇。","玉盏横飞光照眼，金罍满泛气回春。","幕天欲似刘生颂，卧瓮宁为毕卓身。","须信主人如此酒，酣酣千里醉深仁。"],"title":"蒜山酒"}
