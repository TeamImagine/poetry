{"author":"黄庭坚","id":208053,"strains":["仄仄仄平平平，仄○仄平仄仄。","平仄平○平平仄，仄○平仄平平仄。","仄平仄○平平平，平仄平仄平仄。","仄平仄平平仄仄，平仄仄仄平平平仄。","平仄仄平○平，仄仄仄平○仄。","○平仄仄，仄仄平仄。","仄仄仄仄平仄，仄平仄平平○。","仄平仄平仄仄仄，平仄仄仄平平平仄。","○仄仄平，仄平仄平。","仄仄平平仄？仄仄平○，仄平仄仄。","仄仄仄仄，平仄仄○。","仄仄仄平○平仄？仄平仄平平平仄仄，平平仄仄平平仄平。","○仄平，仄○仄。","○仄平仄，仄仄仄仄。","平仄仄○平平仄平，仄平仄平仄平仄仄。"],"paragraphs":["百遇毒而成医，九折臂而信道。","慈子而长人之幼，爱亲而寿人之老。","盖尝饮长桑之丸，而得耆域之草。","此天地之仁气也，而席子以游方之内。","知万化之如今，忘一世之遗我。","临流濯足，脱帽箕坐。","寄槁竹以孤唳，哂秋叶之惊堕。","此天地之义气也，而席子以游方之外。","观壑若陵，对卿若兵。","客或箴之曰：俯仰之间，祸之橐也。","虎不可暴，河不可乘。","席子笑而应之曰：此天地之强阳气也，谁能以久生于是方。","嘘竹莩，致膜眼。","吟弄风月，使客忘返。","吾但怪其多能不穷，不知去方朔之近远。"],"title":"席子泽槃礴图赞"}
