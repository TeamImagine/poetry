{"author":"苏颂","id":179395,"strains":["仄平仄仄仄平平，仄仄平平仄仄平。","仄仄仄平平仄仄，仄平平仄仄平平。","平平仄仄平平仄，仄仄平平仄仄平。","仄仄平平平仄仄，仄平平仄仄平平。"],"paragraphs":["十年不到掖垣西，旧路重寻壁已泥。","四户贵同公鼎重，九门高共斗杓携。","追思往事惊陈迹，欲和长言怯巨题。","老见诸贤虽缩忸，不量绵力尚思齐。"],"title":"诸公唱和多记经历之事因感昔游复用元韵凡三首  其一"}
