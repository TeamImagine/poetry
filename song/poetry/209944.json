{"author":"秦观","id":209944,"strains":["平平平仄仄平平，仄仄平平仄仄平。","平仄平平平仄仄，仄平平仄仄平平。","平平仄仄平平仄，平仄平平仄仄平。","平仄仄平平仄仄，仄平平仄仄平平。"],"paragraphs":["觚棱金爵自岧峣，藏室春深更寂寥。","扪虱幽花欹露叶，岸巾高柳转风条。","文书几上须髯变，鞍马尘中岁月销。","何日一筇江海上，与君徐步看生潮。"],"title":"春日寓直有怀参寥"}
