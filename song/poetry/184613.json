{"author":"范纯仁","id":184613,"strains":["平仄平平仄，平平仄仄平。","平平平仄仄，平○仄平平。","平仄平○仄，平平平仄平。","仄平○仄仄，仄仄仄平平。","平仄平平仄，平平仄仄平。","仄平○仄仄，仄仄○平平。","仄仄○平仄，平平仄仄平。","平平平仄仄，平仄仄平○。","仄仄平平仄，平平仄仄○。","平平仄平仄，仄仄仄平平。"],"paragraphs":["幽圃多清致，人贤乐有余。","游心同艺苑，归兴若田庐。","畦广容栽药，门扃为著书。","筑台占岳顶，凿沼洒伊渠。","庵仿卢仝屋，坊邻白傅居。","拂床留倦客，种竹荫游鱼。","弄水衣襟湿，遵流酒盏徐。","园翁名草木，山鸟戏阶除。","密席延商皓，高风迈汉疏。","城西老诗伯，独免醉登车。"],"title":"同张伯常会君实南园"}
