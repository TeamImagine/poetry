{"author":"方岳","id":127625,"strains":["仄仄平平仄仄平，平平平仄仄平平。","平平仄仄平平仄，仄仄仄平平仄平。","仄仄仄平平仄仄，仄平仄仄仄平平。","平平仄仄平平仄，仄仄平平仄仄平。"],"paragraphs":["击楫涛江二十春，平生踪迹已成陈。","秋城一别芙蓉老，夜柝几番杨柳新。","社燕欲归仍择木，佛狸不死每惊尘。","如闻露布今三捷，莫遣天骄返只轮。"],"title":"梦平山"}
