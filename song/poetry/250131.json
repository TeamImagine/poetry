{"author":"郭印","id":250131,"strains":["平平仄仄仄平平，仄仄平平仄仄平。","仄仄平平平仄仄，平平仄仄仄平平。","平平仄仄平平仄，仄仄平平仄仄平。","仄仄仄平平仄仄，平平仄仄仄平平。"],"paragraphs":["枯林独秀染胭脂，不使群芳次第窥。","月桂殷勤来并色，江梅寂寞许同时。","霜飞雪舞终难挫，蝶隐蜂逃各未知。","折得一枝聊慰眼，儿童拍手误春期。"],"title":"山茶"}
