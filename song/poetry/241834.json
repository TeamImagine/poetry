{"author":"周紫芝","id":241834,"strains":["仄仄平平仄仄平，平平仄仄仄平平。","仄平仄仄平平仄，仄仄平平仄仄平。","平仄仄平平仄仄，仄平平仄仄平平。","平平平仄平平仄，仄仄平平仄仄平。"],"paragraphs":["岂料余生两鬓皤，庐峰犹得共婆娑。","昔年自作南柯梦，此去心如古井波。","官冷故人书不到，日长斋阁睡还多。","文园曾病犹堪酒，传语风光奈我何。"],"title":"再赋伤春二首  其一"}
