{"author":"范成大","id":42847,"strains":["仄仄平平平仄仄，仄平仄仄仄平仄。","平○仄仄仄平平，仄仄平平○仄仄。","平平仄平仄平○，平仄仄平平仄平。","平仄仄仄仄○仄，仄仄仄仄仄平平。","○平仄仄○平仄，仄仄平平仄平仄。","仄平仄仄仄平平，仄仄平平○○仄。"],"paragraphs":["水落塘枯鱼卧陆，小儿抱取不濡足。","昂藏赤𩽼亦垂头，背负玄鳞三十六。","家人涤砧不辞劳，云有素书金错刀。","嗟予赎放岂徼福，忍把汝命供吾饕。","如今已脱张胡子，好上龙门饮湖水。","不然崛起载飞仙，切莫颠狂称长史。"],"title":"放鱼行"}
