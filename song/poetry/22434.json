{"author":"王十朋","id":22434,"strains":["仄仄平平仄仄平，平平仄仄仄平平。","平平仄仄平平仄，仄仄平平仄仄平。","仄仄平平平仄仄，平平仄仄仄平平。","仄平仄仄平平仄，平仄平平仄仄平。"],"paragraphs":["野性无端喜种花，吾兄得得赠山茶。","鶑声老后移虽晚，鹤顶丹时看始嘉。","雨叶鳞鳞成小盖，春枝艳艳首群葩。","自惭欲报无琼玖，来往同看本一家。"],"title":"族兄文通赠山茶"}
