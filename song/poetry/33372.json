{"author":"陆游","id":33372,"strains":["仄仄平平仄仄平，平平仄仄仄平平。","仄平仄仄平平仄，仄仄平平仄仄平。","仄仄仄平平仄仄，平平仄仄仄平平。","平平仄仄平平仄，仄仄平平仄仄平。"],"paragraphs":["纵辔江皋送夕晖，谁家井臼映荆扉。","隔篱犬吠窥人过，满箔蚕饥待叶归。","世态十年看烂熟，家山万里梦依稀。","躬耕本是英雄事，老死南阳未必非。"],"title":"过野人家有感"}
