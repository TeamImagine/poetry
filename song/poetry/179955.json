{"author":"王安石","id":179955,"strains":["仄仄仄○平，平平仄平仄。","平平仄仄○，仄仄平平仄。","平平平仄仄，仄仄平仄仄。","平平仄平平，平仄仄仄仄。","平平仄仄仄，仄仄仄仄仄。","平平仄平平，平仄仄平仄。","平平仄平○，仄仄平平仄。","平平平仄平，仄仄平仄仄。","平平○平仄，仄仄仄平仄。","仄平平平平，仄仄平仄仄。","平平平仄平，仄仄仄○仄。","平平仄仄仄，平仄仄平仄。"],"paragraphs":["郑子喜论兵，魁然万人敌。","尝持一尺棰，跨马河南北。","方今边利害，口手能讲画。","疑师谷城翁，方略已自得。","天兵卷甲老，壮士不肉食。","低徊向诗书，文字锐镌刻。","科名又龃龉，弃置非人力。","黄尘雕罽裘，逆旅同偪仄。","秋风吹残汴，霰雪已惊客。","浩歌随东舟，别我无惨恻。","闽生今好游，往往老妻息。","南陔子所慕，天命岂终塞。"],"title":"送郑叔熊归闽"}
