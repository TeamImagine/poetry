{"author":"陆游","id":42072,"strains":["仄平○平平，平仄平仄仄。","仄仄平仄仄，仄○平仄仄。","平○平仄平，○仄○仄仄。","平仄○平平，仄仄仄仄仄。","平○仄平仄，仄仄仄仄仄。","仄○仄平仄，仄平仄平仄。","仄平仄仄仄，仄仄仄○仄。","平平仄平平，仄仄○仄仄。","仄平仄仄仄，仄仄平仄仄。","平平仄仄仄，平仄○仄仄。"],"paragraphs":["古诗三千篇，删取财十一。","每读先再拜，若听清庙瑟。","诗降为楚骚，犹足中六律。","天未丧斯文，杜老乃独出。","陵迟至元白，固已可愤疾。","及观晚唐作，令人欲焚笔。","此风近复炽，隙穴始难窒。","淫哇解移人，往往丧妙质。","苦言告学者，切勿为所怵。","杭川必至海，为道当择术。"],"title":"宋都曹屡寄诗且督和答作此示之"}
