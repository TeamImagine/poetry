{"author":"宋祁","id":24161,"strains":["仄仄平平仄，○平仄仄平。","平平○仄仄，平仄仄○平。","平仄平平平，平平仄仄平。","平平平仄仄，仄仄仄○平。","仄仄平平○，平平仄仄平。","仄平平平仄，仄仄仄平平。"],"paragraphs":["信美兰皋地，疏椽构迥轩。","山林闲处乐，溪濑静中喧。","春桂开前坞，秋菘接后园。","舟来无尽曲，客到不空樽。","夕月生帷鉴，晴云抱栋痕。","主人贪䌷绩，未暇答惊猿。"],"title":"兰皋亭"}
