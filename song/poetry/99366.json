{"author":"洪咨夔","id":99366,"strains":["仄平仄平平，仄平仄平平。","仄平平平仄，平平仄平平。","平仄仄仄仄，仄平平仄平。","仄平○○平，仄平平平平。","仄○仄平平，平平仄平平。","平平仄平平，平平仄○平。","○平仄仄仄，仄仄平平平。","仄平○平仄，平仄平仄平。"],"paragraphs":["涉江采芙蓉，露华不盈筐。","杂之兰为佩，申之蕙为纕。","持此孰与赠，美人天一方。","驷虬乘苍鹥，御风朝虚皇。","袖中治安书，琅琅奏明光。","探囊出刀圭，为民起膏肓。","临流不可渡，与世为津梁。","玉池浸鸡舌，薰作青史香。"],"title":"拟古送庄郎中归朝  其二"}
