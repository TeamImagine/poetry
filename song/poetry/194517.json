{"author":"苏轼","id":194517,"strains":["平平平平仄平仄，仄仄平平仄平仄。","仄○平仄仄平平，平平平平平仄仄。","仄仄仄仄平仄仄，仄仄仄仄平平仄。","○仄平仄平仄平，仄仄平平仄平仄。","仄○仄仄平平平，平仄平仄仄平平。","平仄仄平平仄平平仄仄，平○仄仄仄平平。","平平平平平仄仄，仄平仄仄平平仄。","仄○仄仄平平平，仄平仄○○平平。"],"paragraphs":["真珠为浆玉为醴，六月田夫汗流泚。","不如春瓮自生香，蜂为耕耘花作米。","一日小沸鱼吐沫，二日眩转清光活。","三日开瓮香满城，快泻银瓶不须拨。","百钱一斗浓无声，甘露微浊醍醐清。","君不见南园采花蜂似雨，天教酿酒醉先生。","先生年来穷到骨，问人乞米何曾得。","世间万事真悠悠，蜜蜂大胜监河侯。"],"title":"蜜酒歌"}
