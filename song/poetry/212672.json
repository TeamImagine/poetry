{"author":"李复","id":212672,"strains":["仄平仄仄仄平平，仄仄平平仄仄平。","平仄平平平仄仄，仄平平仄仄平平。","平平仄仄平平仄，平仄平平仄仄平。","仄仄平平平仄仄，仄平平仄仄平平。"],"paragraphs":["少年轻喜欲凭虚，误落尘中二纪余。","生事萧条寒叶散，故人寥落晓星疏。","残骸已脱风波晚，清枕方回醉梦初。","却觅渔蓑寻旧钓，一溪烟雨伴春锄。"],"title":"京西初归作"}
