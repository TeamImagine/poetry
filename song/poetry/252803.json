{"author":"赵士礽","id":252803,"strains":["仄仄平平仄仄平，仄平平仄仄平平。","平平仄仄平仄仄，仄仄平平仄仄平。","仄仄平平平仄仄，仄平仄仄仄平平。","平平仄仄平平仄，仄仄平平仄仄平。"],"paragraphs":["闻道西山尽是梅，暂陪高兴酌金罍。","衰颜白发旋老矣，脱帽簪花亦放哉。","籍草为茵方醉睡，落英扑面又衔杯。","须臾月照千堆雪，故使朱轮倒载回。"],"title":"和张叔夏梅岭  其一"}
