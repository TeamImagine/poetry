{"author":"韦骧","id":190852,"strains":["平平仄仄仄平平，仄仄平平仄仄平。","仄仄仄平平仄仄，平平平仄仄平平。","平平仄仄平平仄，仄仄平平仄仄平。","仄仄平平仄平仄，平平平仄仄平平。"],"paragraphs":["征尘淟涊暮秋时，税鞅登堂暗澣衣。","久别自怜心郁郁，相逢今喜语霏霏。","池中尽谓蛟难畜，塞上行看马自归。","落日西风满襟袖，临岐回首重瞻依。"],"title":"别铅山杨公济"}
