{"author":"吴颐","id":181533,"strains":["仄仄平平仄仄平，平平仄仄仄平平。","平平平仄平平仄，仄仄平平仄仄平。","仄仄平平平仄仄，平平平仄仄平平。","仄平仄仄平平仄，仄仄平平仄仄平。"],"paragraphs":["玉骨冰肌冷照人，匀红轻浥绛罗巾。","更无凡木能争艳，定向壶中别得春。","久稔新诗能写物，须知樽酒可藏真。","寄声闭户英夫子，体取居尘不染尘。"],"title":"次邦宪宣德红梅诗韵  其三"}
