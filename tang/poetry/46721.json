{"author":"张祜（二）","id":46721,"strains":["平平仄仄仄平平，仄仄平平仄仄平。","平仄仄平平仄仄，仄平仄仄仄平平。","平平仄仄平平仄，仄仄平平仄仄平。","平仄仄平平仄仄，仄平平仄仄平平。"],"paragraphs":["溪流照槛肃埃氛，百里秋光草树分。","青壁峻时山背日，碧潭空处水销云。","千寻下彻鱼无隐，一点高飞鹭出群。","回首故乡人未去，乱蝉声噪不堪闻。"],"title":"早秋贵溪南亭晚眺"}
