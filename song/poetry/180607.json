{"author":"王安石","id":180607,"strains":["平平仄仄仄平平，平仄平平仄仄平。","仄仄仄平平仄仄，平平平仄仄平平。","仄平仄仄平平仄，仄仄平平仄仄平。","平仄仄平平仄仄，仄仄仄仄仄平平。"],"paragraphs":["云埋月缺晕寒灰，飚发齐如巨象豗。","纵勇万川冰柱立，纷披千障土囊开。","鲁门未怪爰居至，郑圃何妨御寇来。","终夜不眠谁与共，坐忘唯有一颜回。"],"title":"次韵耿天骘大风"}
