{"author":"苏轼","id":193765,"strains":["平平平仄仄仄○，仄仄平平平仄平。","平平平平仄○仄，○平仄仄平平○。","仄平仄仄仄仄仄，仄仄平仄仄平○。","平○仄仄仄仄仄，平平仄仄平平平。","仄平平平仄仄仄，仄仄仄仄○平平。","仄平仄仄仄仄平，○仄仄仄平平平。","平平仄○仄仄仄，平仄仄仄平平平。","平平仄平平○仄，仄○仄仄平仄仄。"],"paragraphs":["今年粳稻熟苦迟，庶见霜风来几时。","霜风来时雨如泻，杷头出菌镰生衣。","眼枯泪尽雨不尽，忍见黄穗卧青泥。","茅苫一月陇上宿，天晴获稻随车归。","汗流肩頳载入市，价贱乞与如糠粞。","卖牛纳税拆屋炊，虑浅不及明年饥。","官今要钱不要米，西北万里招羌儿。","龚黄满朝人更苦，不如却作河伯妇。"],"title":"吴中田妇叹"}
