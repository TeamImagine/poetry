{"author":"周紫芝","id":241223,"strains":["仄仄平平仄仄平，仄平平仄仄平平。","平平仄仄平平仄，平仄平平仄仄平。","仄仄仄平平仄仄，仄平平仄仄平平。","平平仄仄平平仄，仄仄平平仄仄平。"],"paragraphs":["九陌尘中度岁年，不堪乌帽著华颠。","名虽已愧周公瑾，诗或时参孟浩然。","岂料晚途莲幕客，肯来同醉玉壶天。","人间富贵须公等，佩楪从今可尽捐。"],"title":"次韵赵签判用李漕韵见示"}
