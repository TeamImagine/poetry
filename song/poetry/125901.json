{"author":"宋伯仁","id":125901,"strains":["平平仄仄仄平平，仄仄平平仄仄平。","仄仄仄平平仄仄，仄平平仄仄平平。","平平仄仄平平仄，仄仄平平仄仄平。","仄仄平平平仄仄，平平仄仄仄平平。"],"paragraphs":["狂风未许放归船，借得僧房半榻眠。","落雁影收帆脚外，怒涛声到枕头边。","黄芦叶底秋将老，白羽书中病未痊。","传语将军多着力，扬州不比旧家年。"],"title":"瓜洲阻风"}
