{"author":"苏轼","id":195265,"strains":["仄仄平平仄○平，仄平仄平平仄平。","仄平平平仄平仄，仄仄平仄仄仄○。","平平仄仄仄仄仄，仄平平仄平仄平。","仄平平仄仄平仄，平仄平仄○平平。","仄平仄仄平仄仄，仄仄仄仄平平平。","仄○○○仄平仄，仄仄平仄平平○。","平平仄○仄平仄，仄仄仄仄平平仄。","仄平仄仄仄平仄，仄仄仄仄○平○。","仄仄平仄仄平仄，仄仄平仄平仄平。","仄平仄平仄仄仄，仄仄仄仄○平平。","仄平仄平平平仄，仄仄平仄平平平。","仄仄平平○仄○，仄平仄仄平○○。"],"paragraphs":["月次于房历三星，斗牛不神箕独灵。","簸摇桑榆尽西靡，影落苏子砚与屏。","天工与我两厌事，孰居无事为此形。","与君持橐侍帷幄，同到温室观尧蓂。","自怜太史牛马走，伎等卜祝均倡伶。","欲留衣冠挂神武，便击云水归南溟。","陶泓不称管城沐，醉石可助平泉醒。","故持二物与夫子，欲使妙质留天庭。","但令滋液到枯槁，勿遣光景生晦冥。","上书挂名岂待我，独立自可当雷霆。","我时醉眠风林下，夜与渔火同青荧。","抚物怀人应独叹，作诗寄子谁当听。"],"title":"次韵范纯父涵星砚月石风林屏诗"}
