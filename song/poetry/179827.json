{"author":"王安石","id":179827,"strains":["仄平平平平，仄仄平仄仄。","平平仄平○，仄仄仄平仄。","仄平平仄平，仄仄仄平仄。","平平平平仄，仄仄仄○仄。","平平仄仄仄，仄仄○平仄。","仄平平仄○，仄仄仄平仄。","仄仄仄平仄，平平平平仄。","○平仄平仄，仄仄平仄仄。","平平仄仄仄，仄仄仄仄仄。","平平平仄平，仄仄平仄仄。","仄平仄仄仄，仄仄平仄仄。","平平平仄仄，仄仄平仄仄。","平平仄仄仄，仄仄平仄仄。","仄平仄仄仄，仄仄平仄仄。","平平仄仄平，平仄平平仄。","仄仄平仄平，平平仄○仄。","平平仄平仄，平仄仄平仄。","平平仄仄仄，平仄平仄仄。","仄平仄仄仄，仄仄平仄仄。","平平平平仄，仄仄平平仄。","平平仄仄仄，○仄仄仄仄。","仄平仄○仄，仄仄平仄仄。","平平仄仄仄，仄仄仄平仄。","○平仄仄仄，仄仄平○仄。","仄平仄平平，仄仄平仄仄。","平仄仄仄仄，平平平仄仄。","仄平平仄平，仄仄平仄仄。","仄平平仄○，○仄仄仄仄。","仄仄仄仄仄，平平仄平仄。","○仄仄○○，仄仄平仄仄。","仄仄仄平仄，仄○平仄仄。","仄平平平仄，仄○仄平仄。","仄平平仄平，仄仄仄平仄。","平平仄仄○，仄仄平仄仄。","仄平平仄平，仄仄平仄仄。","仄平仄平仄，仄仄○○仄。","平○仄平平，平平平仄仄。","仄平平平仄，仄仄○○仄。","平平仄平平，平仄平仄仄。","仄仄平仄平，平平仄平仄。","平平平仄仄，平仄仄平仄。","平平仄仄仄，仄仄○平仄。","平平仄仄仄，平○仄平仄。","仄平平平仄，仄仄平平仄。","○仄仄平仄，平平仄○仄。","平平仄仄仄，仄仄平平仄。","○○仄平平，仄仄仄仄仄。","平平仄仄仄，仄仄平仄仄。","○平仄○平，仄仄仄平仄。","仄仄仄平仄，平平平仄仄。","平平仄仄仄，平仄平平仄。","仄平仄平平，仄仄○仄仄。"],"paragraphs":["蔡侯东方来，取友无所挟。","翛翛一囊衣，偶以一书笈。","定林朝自炊，有匕或无䇲。","时时羹藜藿，镬大苦难燮。","骄顽遂敢侮，有甚观骈胁。","澹然山谷中，变色未尝辄。","始见类欺魄，寒暄粗酬接。","从容与之语，烂漫无不涉。","奇经可治疾，秘祝可解魇。","巫医之所知，瞽史之所业。","载车必百两，独以方寸摄。","微言归易悟，疾若髭赴镊。","天机信卓越，学等何足躐。","纵谈及既往，每与唐许协。","扬雄尚汉儒，韩愈真秦侠。","好大人谓狂，知微乃如谍。","惟初造文字，人惑鬼愁慑。","秦愚既改罪，新眊仍易叠。","六书遂失指，隶草矜敏捷。","谁珍坛山刻，共赏兰亭帖。","东京一祭酒，收拾偶予惬。","少尝妄思索，老懒因退怯。","侯方习篆籀，寸管静尝擪。","深原道德意，助我耕且猎。","昔功恐唐捐，异味今得馌。","京口媚学子，追师尝劫劫。","陆赢淮汴粮，水僦湖海艓。","远求而近遗，如目不见睫。","伪凤易悦楚，真龙反惊叶。","闻予再三叹，往往心不厌。","或自逸而走，或呿而不嗋。","或嗤元郎漫，或訾白翁嗫。","铄金徒欲消，韫玉岂愁浥。","贤愚有定分，咄汝无喋喋。","跨鞍随我游，曳屣联我跕。","照泉挹清泚，跂石缘嵬嶪。","东陂数鯈鱼，西崦追蛱蝶。","翳林窥抟黍，藉草听批颊。","黄寻远莲须，红阅邻杏靥。","荏苒光景流，杨园忽无叶。","扶疴归未久，吾见喜宁帖。","褰裳告我去，禄仕当随牒。","萧晨秣款段，归骑得追蹑。","谓言循东路，复出西城堞。","行矣忍羁旅，无鱼勿弹铗。","天闲久索骥，骏足方腾蹀。","长驱勿骄矜，小踠亦勿惵。","鹏飞九万里，勿借风一箑。","溟波浩难穷，勉自养鳞鬣。","爵禄实天械，功名为接折。","宁能复与我，摇漾秦淮檝。","附书勿辞频，隔岁期满箧。"],"title":"再用前韵寄蔡天启"}
