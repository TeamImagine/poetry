{"author":"释行海","id":145923,"strains":["平平平仄仄平平，平仄平平仄仄平。","平平平平平仄仄，仄平平仄仄平平。","仄平仄仄平平仄，仄仄平平仄仄平。","平仄仄平平仄仄，平平仄仄仄平平。"],"paragraphs":["南湖天竺旧同游，心恋青灯老未休。","梅坞春风吹梦破，竹堂秋雨滴人愁。","鼎分角立英雄世，虎逝龙亡寂寞秋。","天地独教吾辈在，临风三些涕横流。"],"title":"哭王秀岩  其一"}
