{"author":"梅尧臣","id":57115,"strains":["仄平仄仄平仄平，仄仄仄仄○○平。","○仄平平仄平仄，仄○平仄平平平。","○平平平仄仄仄，仄仄仄仄○平平。","○平平仄平○仄，仄仄仄仄平○○。","仄平平平仄平仄，仄仄仄平平仄平。","平平仄平仄平仄，○仄仄仄平○平。","○平仄仄仄仄仄，仄仄仄仄平○平。","仄平仄仄平仄仄，仄平○仄平平平。","平平仄平仄平仄，平仄仄仄○平○。","仄○仄仄仄仄仄，○仄仄仄仄仄平。","仄平平仄仄仄仄，平平仄仄仄仄平。","仄平仄平仄仄仄，仄平仄仄平平平。","平平仄平仄仄仄，仄仄仄仄平仄平。","平仄平平仄○仄，仄仄仄仄平平平。","仄平仄仄平平仄，平仄仄仄平○平。","平仄平仄平仄仄，平仄仄仄○○平。"],"paragraphs":["退之昔负天下才，扫掩众说犹除埃。","张籍卢仝鬭新怪，最称东野为奇瑰。","当时辞人固不少，漫费纸札磨松煤。","欧阳今与韩相似，海水浩浩山嵬嵬。","石君苏君比卢籍，以我拟郊嗟困摧。","公之此心实扶助，更后有力谁论哉。","禁林晚入接俊彦，一出古纸还相哀。","曼卿子美人不识，昔尝吟唱同樽罍。","因之作诗答原甫，文字𩧫稳如刀裁。","怪其有纸不寄我，如此出语亦善诙。","往年公赠两大轴，于今爱惜不辄开。","是时有诗述本末，值公再入居兰台。","崇文库书作总目，未暇缀韵酬草莱。","前者京师竞分买，罄竭旧府归邹枚。","自惭把笔粗成字，安可远与锺王陪。","文墨高妙公第一，宜用此纸传将来。"],"title":"依韵和永叔澄心堂纸答刘原甫"}
