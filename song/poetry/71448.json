{"author":"蔡戡","id":71448,"strains":["平平仄仄仄平平，平仄平平仄仄平。","仄仄平平平仄仄，平平仄仄仄平平。","仄平仄仄平平仄，仄仄平平仄仄平。","仄仄平平平仄仄，平平仄仄仄平平。"],"paragraphs":["江南雪片一冬深，欺压梅花瘦不禁。","入地遗蝗应扫迹，连阡宿麦始抽心。","幻成玉界清无滓，踏碎瑶阶迹可寻。","剩喜扁舟来访我，何妨乘兴共清斟。"],"title":"雪中用王使君韵招介卿"}
