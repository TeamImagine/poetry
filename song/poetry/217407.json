{"author":"张耒","id":217407,"strains":["仄仄仄平仄，仄平仄平平。","仄仄○平仄，平平仄仄平。","仄仄平仄平，平平仄平平。","仄仄仄仄仄，○平仄平平。","○仄仄平平，平平仄平平。","平平仄平○，仄仄仄平平。","平平仄仄平，仄仄仄仄平。","平仄仄平仄，仄平平仄平。","仄仄仄仄仄，○○平平平。","平平仄仄仄，仄仄仄○平。","仄仄仄仄仄，○平仄平○。","○平仄平仄，仄仄仄平平。","仄平平仄平，仄平平仄平。","○平仄仄仄，仄仄○平平。","仄仄平仄平，仄仄平仄平。","平平仄仄仄，仄仄仄○平。","仄仄仄仄平，平○仄平平。","平仄仄仄平，平平平仄平。"],"paragraphs":["吕子有奇气，少年事诗书。","不肯衣逢掖，而随市井儒。","白纻霜雪袍，朱缨贯金殳。","大醉必走马，长呼挽雕弧。","兴罢有余欢，清歌倚箫竽。","春风动狂思，夜席拥妖姝。","群儿傍笑之，谓子脱捡拘。","而我独知子，壮兹真丈夫。","屑屑五斗米，其重无锱铢。","何为爱琐屑，妄自苦其躯。","子亦爱我拙，相逢每踌躇。","论诗夜斋静，秀气出璠玙。","远官无与欢，见君心独娱。","如何忽告别，决去如惊凫。","矫矫黄鹄姿，枳棘非所居。","清明择士日，子岂久泥涂。","送别动苦怀，乖离感羁孤。","搔首岁暮天，诗成悲有余。"],"title":"送吕安礼"}
