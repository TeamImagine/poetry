{"author":"李彭","id":233343,"strains":["平平仄仄仄平平，仄仄平平仄仄平。","仄仄平平平仄仄，仄平仄仄仄平平。","平平仄仄平平仄，仄仄平平仄仄平。","仄仄平平平仄仄，平平仄仄仄平平。"],"paragraphs":["邻鸡戒晓暮钟催，老境俱从里许来。","但喜书云占嗣岁，讵知缇室暗飞灰。","和风欲上千门柳，协气先传五岭梅。","弟劝兄酬真乐事，灯前细酌莫停杯。"],"title":"南至"}
