{"author":"赵鼎臣","id":226951,"strains":["仄平平仄仄仄平，仄仄平平仄仄平。","仄仄平平平仄仄，平平平仄仄平平。","平平仄仄平平仄，仄仄平平仄仄平。","仄仄平平仄平仄，仄平平仄仄平平。"],"paragraphs":["百年图史富纵横，痛饮狂歌过一生。","稷下先生初应诏，关西夫子旧知名。","乘槎不觉侵霄汉，枕石终思返钓耕。","好遣家童报消息，晓猿无事莫相惊。"],"title":"赠王正叔"}
