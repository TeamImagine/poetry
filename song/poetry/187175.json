{"author":"刘挚","id":187175,"strains":["仄仄平平平仄平，平平平仄仄平平。","平平平仄平平仄，仄仄平平仄仄平。","平仄仄平平仄仄，仄平平仄仄平平。","仄平仄仄平平仄，仄仄平平仄仄平。"],"paragraphs":["大雪填虚翻海波，袁安门户可张罗。","寒惊春絮因风早，病觉空花向眼多。","梁苑喜开陈桂酒，郢人谁已唱兰歌。","少年抚景应须醉，莫学衰翁著睡魔。"],"title":"闻东园诸学生雪饮寄之"}
