{"author":"方凤","id":159145,"strains":["仄仄平平平仄仄，平平仄仄平平仄。","仄平仄仄仄平○，仄平平仄平平仄。","仄○○仄仄○平，仄仄平平仄仄平。","平仄平平仄仄仄，仄平○仄仄平○。","仄○平平平仄仄，平仄平平仄○仄。","平平仄仄仄平平，仄仄仄平平仄仄。"],"paragraphs":["缥渺飞楼修竹里，珠帘半卷清风起。","月明十二画栏空，美人遥隔湘江水。","夜深吹彻玉参差，引到丹山彩凤仪。","还倚仙翁九节杖，翠云深处望安期。","楚调歌残仍击节，檐外纷纷落苍雪。","楼头醉卧笑元龙，一片岁寒心似铁。"],"title":"翠微楼对竹会饮"}
