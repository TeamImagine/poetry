{"author":"舒岳祥","id":143832,"strains":["平仄平平仄仄平，仄平平仄仄平平。","平平仄仄平平仄，仄仄平平仄仄平。","仄仄仄平平仄仄，平平仄仄仄平平。","仄平仄仄仄仄仄，仄仄平平仄仄平。"],"paragraphs":["曾向江湖久钓游，极怜红蓼满汀洲。","清秋欲近先开眼，小雨才鸣急点头。","翡翠忽来机事动，蜻蜓不定晚风遒。","拒霜未放菡萏谢，点缀中间一段愁。"],"title":"蓼花"}
