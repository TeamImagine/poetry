{"author":"周紫芝","id":241938,"strains":["仄仄仄平仄仄平，平平平仄仄平平。","仄平仄仄平平仄，仄仄平平平仄平。","仄仄仄平平仄仄，平平仄仄仄平平。","仄平仄仄平平仄，平仄平平仄仄平。"],"paragraphs":["一别鲁山三岁余，西来消息未全疏。","白头忍雪舂陵涕，醉墨才干庐阜书。","晚路得州真似斗，平生弹铗竟无鱼。","漫郎犹有新书在，千古风流不负渠。"],"title":"元具茨不起道州之疾哭之以诗"}
