{"author":"苏轼","id":193659,"strains":["仄仄平○平仄仄，仄平○仄平○仄。","平平仄仄仄平仄，平仄仄○平仄仄。","○平○仄仄○平，仄仄平平仄平仄。","仄平平平平仄仄，仄仄平平平仄仄。","平平仄仄仄仄平，仄仄仄平平仄仄。","仄仄平平仄仄仄，仄仄○平仄平仄。","平仄平仄仄平平，仄平仄仄平平仄。","仄○仄仄○仄仄，仄仄仄平平仄仄。","仄平仄平○仄仄，平○仄平平仄仄。","仄平仄仄仄平平，仄○平平仄平仄。"],"paragraphs":["我昔南行舟系汴，逆风三日沙吹面。","舟人共劝祷灵塔，香火未收旗脚转。","回头顷刻失长桥，却到龟山未朝饭。","至人无心何厚薄，我自怀私欣所便。","耕田欲雨刈欲晴，去得顺风来者怨。","若使人人祷辄遂，造物应须日千变。","今我身世两悠悠，去无所逐来无恋。","得行固愿留不恶，每到有求神亦倦。","退之旧云三百尺，澄观所营今已换。","不嫌俗士污丹梯，一看云山绕淮甸。"],"title":"泗州僧伽塔"}
