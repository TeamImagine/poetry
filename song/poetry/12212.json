{"author":"胡寅","id":12212,"strains":["平平仄仄仄平平，仄仄平平仄仄平。","仄仄仄平平仄仄，平平平仄仄平平。","平平仄仄平平仄，平仄平平仄仄平。","仄仄平平平仄仄，仄平平仄仄平平。"],"paragraphs":["延陵宿望冠三吴，又见熙朝老大夫。","善政旧闻风偃草，清规今信浦还珠。","山川每应精神祷，禾稼全凭润泽苏。","可但邦人歌五袴，也知还客慰焦枯。"],"title":"吴守祈雨有应"}
