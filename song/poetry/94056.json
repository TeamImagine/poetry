{"author":"戴复古","id":94056,"strains":["平仄仄平平仄仄，平平仄仄仄平平。","平平仄仄平平仄，仄仄平平仄仄平。","仄仄仄平平仄仄，平平仄仄仄平平。","仄平平仄平平仄，仄仄平平仄仄平。"],"paragraphs":["朝夕置身书卷间，纷华满眼几曾看。","山林不受尘埃涴，屋宇无多气象宽。","立脚怕随流俗转，留心学到古人难。","漫山桃李争春色，输与寒梅一点酸。"],"title":"题姚显叔南屿书院"}
