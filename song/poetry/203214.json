{"author":"释道潜","id":203214,"strains":["仄仄仄平仄，平平仄平平。","平平平仄平，仄仄平仄平。","仄平平仄平，仄仄○平平。","平平平仄仄，仄仄平平平。","平仄仄仄仄，仄仄平平平。","○○仄仄仄，仄仄平平平。","平平仄平仄，平仄平平○。","平平仄平仄，平仄仄仄○。","平平仄仄平，平仄平○平。","仄仄仄平？，仄平平仄平。","平平仄仄仄，仄仄○平平。","平平仄仄仄，平仄平○○。","平平仄仄仄，仄仄○平平。","仄平平仄仄，仄仄平平○。","平○仄平仄，仄仄仄仄○。","仄平平平平，仄仄平仄平。","平平仄○仄，○仄○仄平。","仄平仄仄仄，平仄仄平平。"],"paragraphs":["赤日下西谷，松门敛余晖。","萧萧征马鸣，客子来者谁。","故人田子方，六月并州归。","崎岖千里道，问子来何为。","君命不俟驾，讵敢辞炎曦。","禅庭梵呗歇，软语同逶迤。","梧桐挂凉月，清润含裳衣。","人生实萍梗，同附一渺弥。","惊风或暂先，波定还相依。","昔我在南兖，识君英妙时。","轩轩勇气节，凛凛如熊罴。","声名固已早，时命殊淹迟。","今兹向魏阙，骥足将腾夷。","圣君隆至治，谏诤求瑕玼。","尝闻至人语，子可补拾遗。","一言开尧聪，四海风俗移。","无为外重失，蹇谔当自持。","赠言古者事，吾岂忘前规。"],"title":"与田承君宗丞话旧"}
