{"author":"曾几","id":248960,"strains":["平平平平平，仄仄仄仄平。","平平仄○仄，仄仄平平平。","仄平仄仄仄，仄仄平平平。","仄仄○仄仄，仄仄○平平。","平平仄仄平，平仄仄仄平。","仄平○仄仄，仄仄平平平。","仄○平仄平，仄仄平平平。","平仄仄○仄，仄平仄○○。","平平仄仄仄，仄仄平平○。","平仄仄○仄，平平仄平平。","仄仄平平平，仄仄平仄平。"],"paragraphs":["清溪东南驰，碍此碧玉峰。","蛟龙夜相宅，奋迅生雷风。","剨开两贝阙，凿翠成珠宫。","坐令空洞处，一水油然通。","泉流百道来，投注万斛锺。","不知深几许，湛若镕青铜。","定应天下稀，岂但湘南雄。","嘉与二三子，叶舟渺相从。","周旋乳盖底，荡漾菱花中。","为我告行客，无为苦匆匆。","小酌清泠渊，洗汝尘坌胸。"],"title":"游灵川县水洞"}
