{"author":"郭印","id":249682,"strains":["平平平仄仄，仄仄平仄平。","平平仄平仄，仄仄平仄平。","平平仄平仄，平仄仄平平。","仄仄平平平，○仄仄仄○。","仄平仄仄仄，仄仄仄仄平。","平平仄平平，仄仄平平平。","平平○仄仄，平平○仄平。","平○平仄平，平仄平仄平。","仄平平平仄，仄仄仄仄平。","仄仄仄平平，平平仄仄平。","平仄○○○，平仄平平平。","仄仄平平仄，平平仄平平。","仄平平平平，平平仄平平。","○平仄平仄，仄仄平平平。","仄仄平平仄，平平○仄平。"],"paragraphs":["奸谀同一辙，举世谁与归。","溪山有佳趣，此乐知者稀。","悠然远罾弋，鱼潜鸟高飞。","不作无根云，苍狗变白衣。","使君见几早，万事已觉非。","拏舟漾清波，策杖登高崎。","逍遥兴未已，烟霞收夕霏。","身从麋鹿游，心与尘垢违。","惜哉经纶手，把钓渭水湄。","冷眼笑纷纷，甘贻肉食讥。","强敌犹张王，屠灭烦天威。","要取虞渊日，咸池浴明晖。","愿君投缗竿，风云起苔矶。","雍容坐帷幄，密勿旋枢机。","莫学西山卧，穷年空采薇。"],"title":"和元汝功江皋感怀"}
