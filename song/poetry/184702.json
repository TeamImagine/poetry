{"author":"范纯仁","id":184702,"strains":["平仄平平仄仄平，仄平平仄仄平平。","平平平仄平平仄，平仄平平仄仄平。","仄仄平平平仄仄，平平仄仄仄平平。","平平仄仄平平仄，仄仄平仄仄仄平。"],"paragraphs":["蕲水分携自昔时，六年奔走困长岐。","人怜家世三朝旧，身在风波一叶危。","白发星星惊岁月，丹心皎皎仗朋知。","林泉早晚归休去，廪禄无厌愧漏卮。"],"title":"和滕中舍见寄"}
