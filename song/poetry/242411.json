{"author":"李纲","id":242411,"strains":["仄仄仄平仄，仄平平仄平。","平平○○仄，仄仄平平○。","仄平仄仄仄，平仄○○平。","平仄仄仄仄，仄平○仄仄。","平平仄平平，仄仄平仄平。","○仄○仄仄，平○仄平平。","仄平仄平仄，平仄平仄○。","○○仄平仄，平仄平平○。","平仄仄平仄，平平○仄平。","平平仄平仄，仄仄仄仄○。","仄仄仄仄仄，？○仄平平。","○○仄仄仄，平仄○平平。","平仄仄仄仄，○平仄平平。","平平仄平仄，仄仄平○平。","平平仄平仄，平平仄平平。","平平仄仄仄，平仄平平平。","仄仄仄平仄，平平仄平平。","平平平仄仄，仄仄平平平。","平仄平仄仄，仄平平仄平。","仄仄平仄仄，仄平仄平平。","平平平平仄，平仄仄○○。","仄仄仄平仄，仄○仄○平。","仄平仄○仄，仄仄仄平平。","仄仄仄平仄，仄平平仄仄。","仄仄平仄仄，仄仄平平平。","仄平○○仄，仄仄平平平。","○仄仄仄仄，平平○平○。","仄○仄平仄，平平仄平平。","平平仄平仄，仄仄平平仄。"],"paragraphs":["理櫂适闽粤，虎丘聊舣航。","霜林正摇落，翠柏森成行。","入门蹑磴道，乔木间疏篁。","秦帝试剑石，破瓜分路傍。","生公雨花台，说法今不亡。","苍藓衣峭壁，枯荷响回塘。","遂游剑池上，毛发森以张。","沈沈下无底，疑有虬龙藏。","镌削露天巧，胚胎劳混茫。","清奇俨图画，秘怪叵测量。","薜荔叠秀色，枇杷吐幽香。","行行造梵宇，金碧相荧煌。","危脊耸古殿，长腰曼修廊。","凭虚架云阁，凿险通禅房。","开轩俯吴会，蜂窠缭池隍。","风烟寄远目，心逐征鸿翔。","列岫霭遥碧，平湖湛孤光。","追寻殊未倦，策杖登崇冈。","幽独诗句苦，阖庐丘冢荒。","五圣瞻象设，羽泉酌甘芳。","西庵何闲寂，修竹自苍苍。","脱履足生茧，解衣汗如浆。","却携二三子，置酒白云堂。","念旧已凄恻，感时增慨慷。","况我方远涉，狷介怀刚肠。","一杯且相属，世事都茫茫。","冠冕志已冷，山林兴偏长。","逝将脱羁束，超然傲羲皇。","斯游信清绝，去去何时忘。"],"title":"同叔易季言游虎丘寺邂逅何得之"}
