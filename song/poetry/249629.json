{"author":"郭印","id":249629,"strains":["仄平仄仄仄，平仄平平○。","平平平平仄，平仄仄○平。","平平仄平仄，仄仄平○○。","仄仄仄平仄，仄仄平仄平。","仄仄○仄平，平仄仄仄平。","○平仄平仄，仄仄平平平。","仄平平○平，仄仄平平平。","仄○仄平平，仄仄仄平平。","平平平仄○，○仄仄仄平。","平平仄仄仄，平平仄仄仄。","平仄平仄平，仄仄平仄平。","仄仄仄仄平，平平平仄平。"],"paragraphs":["少时喜节物，常恨春来迟。","而今新年至，怀抱不胜悲。","儿童荐椒酒，未饮增长欷。","陕洛果何罪，半世戎马嘶。","坐令冠盖流，星散鸟择栖。","回头望乡国，泪雨秋凄凄。","我公关中豪，志气青云齐。","誓当剪豺狼，不复问狐狸。","夫何丘壑间，从事酒与诗。","烟尘要一扫，櫜弓卧鼓鞞。","天下维泰山，置器安不危。","廓廓大丈夫，功勋千载奇。"],"title":"和元汝功元日感怀"}
