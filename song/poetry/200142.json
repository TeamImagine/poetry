{"author":"刘筠","id":200142,"strains":["仄仄平平仄仄平，平平仄仄仄平平。","平平仄仄平平仄，平仄平平仄仄平。","仄仄仄平平仄仄，平平仄仄仄平平。","平平平仄平平仄，仄仄平平仄仄平。"],"paragraphs":["舜柏森森拂绛霄，薰风瑟瑟动云璈。","琳房遍设沉榆席，金檠齐燃绿桂膏。","秘册十行开凤检，灵辉三烛驻霓旄。","香飘员峤空歌歇，北斗阑干月殿高。"],"title":"立夏奉祀太一宫"}
