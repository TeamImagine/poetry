{"author":"王禹偁","id":177538,"strains":["仄仄平平仄仄平，仄平仄仄仄平平。","平平仄仄仄平仄，仄仄平平仄仄平。","仄仄平平平仄仄，仄平平仄仄平平。","仄平仄仄平平仄，仄仄平平平仄平。"],"paragraphs":["十亩春畦两眼泉，置来应得弄潺湲。","三年谪宦供厨菜，数月朝行赁宅钱。","空愧先师轻学圃，未如平子便归田。","此身久畜耕山计，不敢抛官为左迁。"],"title":"偶置小园因题  其一"}
