{"author":"刘克庄","id":109891,"strains":["平平平仄平平仄，仄仄平平仄仄平。","平仄仄平平仄仄，仄平平仄仄平平。","仄平平仄平平仄，仄仄平平仄仄平。","仄仄平平平仄仄，仄平仄仄仄平平。"],"paragraphs":["朱公徒弟丘公婿，标致虽高气宇和。","心向奏篇尤暴白，发因时事欲苍皤。","讣传淮甸边情惜，路出萧山巷祭多。","最长郎君师友盛，我知墓碣有人磨。"],"title":"挽黄岩赵郎中二首  其一"}
