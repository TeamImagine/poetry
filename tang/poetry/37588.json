{"author":"刘章","id":37588,"strains":["平平仄仄仄平平，仄仄平平仄仄平。","平仄仄平平仄仄，仄平平仄仄平平。","仄平平仄平平仄，仄仄平平仄仄平。","平仄平平平仄仄，仄平平仄仄平平。"],"paragraphs":["吴江浪浸白蒲春，越女初挑一样新。","才自绣窗离玉指，便随罗袜上香尘。","石榴裙下从容久，玳瑁筵前整顿频。","今日高楼鸳瓦上，不知抛掷是何人。"],"title":"咏蒲鞋"}
