{"author":"苏颂","id":179415,"strains":["仄平平仄仄平平，仄仄平平仄仄平。","平仄平仄仄平仄，仄平平仄仄平平。","仄平平仄平平仄，仄仄平平仄仄平。","平仄仄平平仄仄，平平平仄仄平平。"],"paragraphs":["久污朝宠老非宜，禄厚躬闲不尔亏。","优诏还令使真室，特恩仍免觐京师。","力疲都是垂头马，志适何殊曳尾龟。","年事已高心虑息，山堂无俟德璋移。"],"title":"和刘明仲都曹见别三首  其二"}
