{"author":"周必大","id":50582,"strains":["仄平仄仄仄平平，仄仄平平仄仄平。","平仄平平平仄仄，仄平仄仄仄平平。","仄平平仄平平仄，仄仄平平仄仄平。","仄仄平平平仄仄，仄平仄仄仄平平。"],"paragraphs":["广文行实称才华，如节鸾和驭宝车。","曾燕琼林天一握，却吟玉蕊示三家。","大篇追补唐诗阙，盛事常留鲁頖夸。","别有冰姿延客住，白池賸种白莲花。"],"title":"林顺卿教授两为玉蕊花赋长韵富赡清新老病无以奉酬辄用杨使君韵为谢"}
