{"author":"释道潜","id":203311,"strains":["平仄仄平仄，平平平仄平。","平平仄平仄，○仄平仄平。","○平平平仄，仄仄○仄平。","平平仄平仄，仄仄平平平。","○○仄平平，仄仄平仄平。","平平仄平○，仄仄平平平。","？平平仄○，仄仄平○平。","平平平仄平，仄仄仄仄平。","○平仄平○，平仄○仄平。","仄平仄仄仄，仄仄平平平。","○平仄平仄，平仄平平平。","仄平仄仄仄，○仄平○平。","仄平仄仄平，仄仄○○○。"],"paragraphs":["桃李韵粗俗，江梅清独妍。","幽姿有时睹，如揖姑射仙。","从来丹青手，默数三四贤。","徐熙擅江左，赵子名西川。","中间复谁何，绝特推老边。","风流迨兹泯，范子俄超然。","迺知苕霅胜，秀气常回旋。","斯人非画师，势利不可镌。","兴来即挥毫，游戏三昧前。","一枝岂易得，答子能拳拳。","横斜有余态，肌粉含霏烟。","我来玩几席，叹赏徒留连。","恨无处士诗，二妙相并传。"],"title":"过玉师室观霅川范生梅花"}
