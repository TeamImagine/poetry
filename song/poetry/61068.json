{"author":"许及之","id":61068,"strains":["仄仄平平仄仄平，仄平平仄仄平平。","平平仄仄仄平仄，仄仄平平仄仄平。","平仄仄平平仄仄，平平平仄仄平平。","平平仄仄平平仄，平仄平平仄仄平。"],"paragraphs":["已是于思去复来，自惭无补效涓埃。","麤官只合供烦使，昭代惟须急异才。","名士不应诗作祟，诸公方拟管吹灰。","且容一舸江湖去，庐阜烟萝锁碧嵬。"],"title":"德久和韵以予请外之力预为怅然再用前韵"}
