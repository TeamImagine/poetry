{"author":"张舜民","id":196430,"strains":["平平仄仄仄平平，仄仄平平仄仄平。","仄仄仄平平仄仄，仄仄仄仄仄平平。","平平仄仄平平仄，平仄平平仄仄平。","平仄仄平平仄仄，平平仄仄仄平平。"],"paragraphs":["清溪望处思悠悠，不独今人古亦愁。","借尔碧波明似镜，照予白发莹如鸥。","江山自美骚人宅，铙鼓常催过客舟。","惟有角声吹不断，斜阳横起九峰楼。"],"title":"池州弄水亭"}
