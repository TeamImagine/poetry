{"author":"陆游","id":38563,"strains":["仄平仄○○，平仄仄平仄。","平平仄平仄，仄仄仄仄仄。","○平仄平平，仄仄仄平仄。","仄平仄平平，仄仄仄仄仄。","平平平仄仄，平仄平仄仄。","仄平仄平平，仄仄平仄仄。"],"paragraphs":["众星丽长空，惟月最为杰。","峨峨大圜镜，粲粲白玉玦。","穿林散珠玑，入户凛霜雪。","世方喜繁华，我独惨不悦。","清光真可友，肝肺冰欲结。","彼哉市朝人，忿欲生内热。"],"title":"读何斯举黄州秋居杂咏次其韵十首  其四"}
