{"author":"黄庚","id":160530,"strains":["平平平仄仄平平，仄仄平平仄仄平。","仄仄仄平平仄仄，仄平平仄仄平平。","仄平平仄平平仄，仄仄平平仄仄平。","仄仄平平平仄仄，仄平仄仄仄平平。"],"paragraphs":["晨星寥落曙光浮，柳岸风轻送客舟。","万点远山重叠恨，一江流水浅深愁。","淡烟茅店家家晓，白露枫林处处秋。","独倚蓬窗还自笑，此身漂泊愧沙鸥。"],"title":"舟行送王琴所之澉州"}
