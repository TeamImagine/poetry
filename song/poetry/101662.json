{"author":"赵抃","id":101662,"strains":["平平平仄平平仄，仄仄平平仄仄仄。","仄仄仄平仄仄仄，仄平平仄平平平。","平平仄仄平平仄，仄仄平平仄仄平。","仄仄仄平仄仄仄，平平平仄仄平仄。"],"paragraphs":["高堂游赏兴无厌，况是江湖两得兼。","白傅阁危犹下视，子胥涛远更前瞻。","盘桓鼓吹风光盛，掩映烟波气象添。","太守老来难久恋，柯山朝暮欲归潜。"],"title":"游元积之龙图江湖堂"}
