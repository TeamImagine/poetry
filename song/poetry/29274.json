{"author":"韩元吉","id":29274,"strains":["平平仄平仄仄平，平平仄平仄仄仄。","平○平仄仄仄平，平仄平平仄平○。","平平○仄平平仄，○仄仄平平仄○。","仄平仄仄平仄仄，仄仄仄平仄仄仄。","平平○仄仄仄平，仄仄平平平仄仄。","仄平平仄仄仄平，仄仄平平仄平仄。","仄仄仄仄○仄○，仄仄○○仄平仄。","平平平仄○平仄，仄仄平平仄○仄。","仄平仄平仄仄平，平仄仄○平仄仄。","平平平仄仄平平，仄仄平平仄平仄。"],"paragraphs":["前年恨君不肯来，今年惜君不肯住。","朝廷多事四十年，愚智由来各千虑。","君来正值求言日，三策直前真谏疏。","诋诃百事推圣学，请复国雠施一怒。","天高听远语不酬，袖手翩然寻故步。","我知君是谏诤才，主上聪明得无悮。","一纸底用教鹖冠，百战应当启戎辂。","江山千里正风雪，岁月峥嵘倏将暮。","有田可耕屋盖头，君计未疏吾亦去。","君归为谢武夷君，白马摇鞭定何处。"],"title":"送朱元晦"}
