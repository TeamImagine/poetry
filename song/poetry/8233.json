{"author":"张炜","id":8233,"strains":["仄仄平平平仄仄，仄平仄仄仄平平。","平平仄仄平平仄，仄仄平平仄仄平。","平仄仄平平仄仄，平平仄仄仄平平。","平平仄仄平平仄，仄仄平平仄仄平。"],"paragraphs":["柳下分携须影苍，好风吹梦过都梁。","诸蛮帖化花阴静，一骑飞尘荐墨香。","书就几曾逢驿使，公余应不冷奚囊。","云情鹤态元如旧，应倚株梅忆锦乡。"],"title":"寄武冈宰宋雪岩"}
