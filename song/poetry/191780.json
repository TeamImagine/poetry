{"author":"郭祥正","id":191780,"strains":["平○平平仄仄仄，仄仄○平平仄仄。","○平仄仄平平平，仄仄平平仄平仄。","○平平仄平平○，平仄平平平仄仄。","○平仄仄仄仄平，仄仄平平仄平○。","仄平平平仄平仄，平仄平平平仄仄。","仄平仄仄平仄平，仄仄平平仄平仄。","仄仄○○○仄○，仄平仄仄○平平。","仄平○仄仄仄仄，仄仄仄○平仄平。","平平○平仄平仄，仄平仄仄○平○。","平平平平仄平仄，平仄仄仄平平平。","仄仄仄仄仄仄仄，仄仄平仄○平○。","仄仄平平仄仄仄，平平仄仄仄仄平。","平平平仄仄仄仄，仄仄平平仄○仄。","平平仄仄仄平平，仄仄平平仄平仄。","平平○仄平仄平，仄仄平平平仄平。","仄平平仄仄平仄，仄仄○仄平平平。"],"paragraphs":["山如连环不可解，玉溜穿崖鲸尾摆。","中天化出清凉宫，汗漫琉璃翠光洒。","回头无路通人间，毛髪森森神魄骇。","长碑突兀压巨鳌，字刻雄文入模楷。","乃知梁僧挈刀尺，来此幽栖聊脱屣。","地祗掣鏁岩户开，纵有堆金岂能买。","粲祖传衣当第三，至今异骨藏斯岩。","我朝重赐七宝塔，舍利感应符至诚。","谁曾磨崖记名姓，习之健笔深镌镵。","盘鼍皴鳞想风概，云雾惨淡遮松杉。","至宝不独世所惜，定有山鬼长扃监。","愿借雷公霹雳斧，坚珉斫断载以函。","高僧邀我恐忘返，虎豹堪惊日将晚。","归来拂榻坐虚堂，软煮黄精荐香饭。","千年遗迹安足夸，幻妄非真生有涯。","奈何吾势未能已，梦想长在金仙家。"],"title":"留题潜山山谷寺"}
