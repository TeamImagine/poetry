{"author":"孔平仲","id":203466,"strains":["平平平，平平平，平仄仄平平平，平○仄平仄仄。","仄仄仄平仄仄平，仄平平○平平仄。","仄仄仄仄仄仄平，平平仄平仄仄平。","平平仄仄仄仄仄，仄仄仄仄平仄仄。","平平仄仄平仄仄，平平平平仄○仄。","仄仄仄平平仄仄，仄仄○平仄平仄。","平平仄○平仄○，仄仄仄仄○仄平。","仄平仄仄仄平仄，平平仄仄仄仄平。","平平仄仄仄仄仄，平仄仄仄○平仄。","平平仄仄平仄○，仄仄平平仄平仄。","仄仄○平仄○仄，平仄平○仄仄仄。","仄仄仄平仄平平，仄仄平○○仄○。","平平仄平仄仄仄，仄仄平仄○平平。","平平○○平仄仄，仄仄仄仄平平平。","仄平仄仄平仄仄，仄仄仄仄平○平。"],"paragraphs":["飞蝗乎，飞蝗乎，谁使汝为飞蝗，而如此之孽也。","一气所生乃自然，百虫之中何为者。","若岁大旱汝则多，人虽畏之可奈何。","来时漫不见首尾，往往蔽日连数里。","河南却集河北岸，东村西村闹如螘。","捕逐百千才十一，入地如锥又生子。","山林所过为一空，万口飒飒如雨风。","稻粱黍稷复何有，田畴已尽腹未充。","农夫去岁望得雪，千耦辈作乘春发。","耕耘喜及苗已长，与汝何冤乃遭啮。","忍见深冬瘦如腊，征赋繁兴蓄积缺。","我有薄田在江州，五岁之中三不收。","流灾得无及彼土，搏手安敢期高秋。","阴阳调和非我事，冻馁逼迫同民忧。","有生所往随有累，不及饮啄波中鸥。"],"title":"长芦咏蝗"}
