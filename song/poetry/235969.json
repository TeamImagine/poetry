{"author":"李光","id":235969,"strains":["仄平○仄仄，平平仄平仄。","仄平平仄仄，平○仄○仄。","仄平仄平平，平仄仄平仄。","仄仄平仄平，仄仄○平仄。","仄仄平仄平，仄仄仄平仄。","平平仄平○，仄仄平平仄。","平平平仄平，仄仄仄仄仄。","平平仄平平，平平仄平仄。","仄平仄仄平，仄仄仄平仄。","仄平仄平仄，平仄仄平仄。","平平○仄仄，仄仄仄○仄。","平平仄平仄，平仄仄平仄。","平○仄仄仄，平平仄仄仄。","仄平仄平仄，？仄平平仄。","平平仄平仄，仄仄仄平仄。","平平仄平平，？○仄平仄。","仄仄○仄平，平平平○仄。","仄平平仄○，平仄仄平仄。","平平仄仄仄，仄仄仄○仄。","平平仄○平，○平平仄仄。"],"paragraphs":["戊辰三月晦，端居倦烦促。","是时天久旱，炎烝剧三伏。","出门得幽寻，佳处在东北。","二子俱可人，皎皎莹冰玉。","得趣琴有弦，对案食无肉。","初弹醉翁操，再鼓南风曲。","琅然山水音，一洗瘴雾毒。","陈园俯江郊，茅茨拥修竹。","造门慕子猷，缓步效颜斶。","汲泉瀹佳茗，萧散谢羁束。","清华临水岸，下有万荷绿。","披榛访萧子，清净独无欲。","黎沈𦶟瓦鼎，溪荪养石斛。","杖藜转修径，夹道森乔木。","归途遇冯姥，敛袂不羞缩。","蕉花杂山丹，槟榔绕新屋。","欲我留姓名，呼儿为磨墨。","似怜穷独叟，曾忝十州牧。","良辰不易遇，此会岂难续。","他时傥重来，更为呼醉秃。"],"title":"叙游二十韵呈亨叔列之"}
