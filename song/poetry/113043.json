{"author":"范镇","id":113043,"strains":["仄仄平平仄仄仄，平平平仄仄平仄。","仄平平仄平平仄，仄仄平平仄仄仄。","平仄仄平平仄仄，仄平平仄仄平平。","平平平仄平平仄，平仄平平仄仄仄。"],"paragraphs":["小马轻舆蜀道难，身披裘褐顶峨冠。","已从林下幽人往，犹作朝中旧德看。","渔钓喜欢新得侣，道途瞻顾尚呼官。","多惭乡友贻清唱，天外鸾音与凤翰。"],"title":"奉和冯允南二首  其一"}
