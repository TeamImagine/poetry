{"author":"晁补之","id":214660,"strains":["仄仄仄平平仄仄，仄平平仄仄平平。","仄平平仄平平仄，仄仄平平仄仄平。","仄仄仄平平仄仄，仄平仄仄仄平平。","平平平仄平平仄，平仄平平仄仄平。"],"paragraphs":["四海一居何处卜，北窗祗取见家山。","要无名利来心曲，便有园林出世间。","拙宦莫兴三黜叹，老归未厌百年闲。","先君馀庆期之子，吾驾如今不可还。"],"title":"元符戊寅与无斁弟卜居缗城东述情"}
