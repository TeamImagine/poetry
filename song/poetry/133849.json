{"author":"卫宗武","id":133849,"strains":["仄平仄仄平平仄，仄仄仄平平仄平。","仄仄平平仄平仄，平平仄仄仄平平。","平平仄仄平平仄，仄仄平平平仄平。","仄仄平平平仄仄，平平平仄仄平平。"],"paragraphs":["一年两到吴兴郡，梦想往时云锦乡。","败堞颓垣尚围遶，雕梁画楝总凄凉。","萧萧适际风寒候，黯黯全无山水光。","日暮楼头鸣鼓角，声声悲壮断人肠。"],"title":"过安吉城"}
