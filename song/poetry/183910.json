{"author":"刘攽","id":183910,"strains":["仄平平仄仄平平，仄仄仄平仄仄平。","仄仄平平平仄仄，仄平平仄仄平平。","平平仄仄平平仄，仄仄平平仄仄平。","平仄仄平平仄仄，仄平平仄仄平平。"],"paragraphs":["事无机变即无疑，此意唯当静者知。","末路风波成失所，岁寒霜雪正同时。","劳生毫发差千里，醉眼须臾已万期。","江上鲤鱼天上雁，寄书嫌少不嫌迟。"],"title":"酬章朝散  其二"}
