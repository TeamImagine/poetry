{"author":"刘敞","id":175506,"strains":["平平平仄仄，平仄仄平平。","仄仄平平仄，○平仄仄平。","○平仄仄仄，平仄仄平平。","仄仄平平仄，平平仄仄平。","平平平仄仄，仄仄仄平平。","仄○平平仄，平平仄仄平。","仄平平仄仄，仄仄仄平平。","仄仄平平仄，平平仄仄平。"],"paragraphs":["农祥依帝力，钩盾即天田。","览物秋成后，回舆铚艾前。","膏塍众锦错，香穟万珠联。","共赏仓箱富，初非雨露偏。","铜池寒引溜，玉树晚含烟。","纵观欣游豫，登尝庆吉蠲。","执经纡顾问，拜赐滥周旋。","不负春秋学，端逢大有年。"],"title":"九月二十五日召赴后苑观稻"}
