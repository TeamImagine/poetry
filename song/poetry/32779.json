{"author":"陆游","id":32779,"strains":["仄○○仄平，平仄平平平。","仄平平仄○，仄仄仄平平。","仄平仄仄仄，平仄平平平。","平平○仄仄，仄仄平仄平。","仄仄仄仄平，仄仄仄仄平。","仄平仄平仄，仄仄仄仄平。","仄平仄平仄，平仄仄仄平。","仄仄仄平仄，平平仄平平。","仄○平仄仄，仄仄仄平平。","仄○仄仄仄，仄○仄仄○。","仄○仄平仄，仄○仄平○。","仄○○平平，仄○○平平。","平平○仄仄，平仄仄平平。","○○仄仄仄，仄仄平平平。","平平仄仄○，平平仄○○。","平仄仄平仄，平仄平平平。","平平仄平仄，仄○平仄平。","仄仄仄平平，仄仄仄仄平。","仄○○平仄，仄仄仄仄平。","仄仄平仄仄，仄○平仄○。","平平仄仄平，？仄仄仄平。","平仄仄平平，仄平仄平平。","平平仄仄平，仄仄平平平。","○平○仄平，平平○仄平。","○平仄平平，仄仄平平平。","仄仄平仄仄，仄平仄○平。","○仄仄仄仄，平○○平平。","平平仄平仄，○仄仄仄平。"],"paragraphs":["旧观三峡图，常谓非人情。","意疑天壤间，岂有此峥嵘。","画师定戏耳，聊欲穷丹青。","西游过沔鄂，莽莽千里平。","昨日到峡州，所见始可惊。","乃知画非妄，却恨笔未精。","及兹下牢戍，峰嶂毕自呈。","下入裂坤轴，高鶱插青冥。","角胜多列峙，擅美有孤撑。","或如釡上甑，或如坐后屏。","或如倨而立，或如喜而迎。","或深如螺房，或疏如窗棂。","峨巍冠冕古，婀娜髻鬟倾。","其间绝出者，虎搏蛟龙狞。","崩崖凛欲堕，修梁架空横。","悬瀑泻无底，终古何时盈。","幽泉莫知处，但闻珩珮鸣。","怪怪与奇奇，万状不可名。","久闻三游洞，疾走忘病婴。","窦穴初漆黑，伛偻扪壁行。","方虞触蛰蛇，𫖯见一点明。","扶接困僮奴，恍然出瓶罂。","穹穹厦屋宽，滴乳成微泓。","题名欧与黄，云蒸苍藓平。","穿林走惊麕，拂面逢飞鼪。","息倦盘石上，拾樵置茶铛。","长啸答谷响，清吟和松声。","辞卑不堪刻，犹足寄友生。"],"title":"系舟下牢溪游三游洞二十八韵"}
