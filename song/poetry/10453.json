{"author":"朱松","id":10453,"strains":["仄平平平平，仄仄平平平。","平平仄仄仄，仄仄平平平。","仄仄仄仄平，仄仄平平平。","平平平仄仄，平平仄仄○。","平仄仄仄仄，仄仄平平平。","平平平平仄，仄仄仄仄平。","仄平平平仄，仄仄○平平。","仄仄平○○，仄仄仄仄平。","仄平平仄平，仄仄平仄平。","仄仄仄仄仄，仄？仄○平。","仄平仄仄仄，仄仄仄仄○。","仄平仄仄平，○仄平平平。","仄平平仄仄，仄仄仄仄平。","平平仄仄仄，仄仄仄仄平。","仄平平仄仄，仄仄仄仄平。","平平仄平仄，仄仄平平平。","平仄平平平，仄仄平平平。","○平仄平仄，○仄平仄平。","仄○仄仄○，平仄○平平。","仄平仄仄仄，平仄○仄平。","○平仄仄仄，仄仄仄仄平。","仄平平仄仄，仄仄仄仄平。"],"paragraphs":["屋头烟云屯，屋下波涛喧。","团栾坐已久，起扣丹霞门。","客至苦舌强，目击翻无言。","元龙湖海士，怀哉夙契敦。","清坐鼎足峙，妙语流潺湲。","君游华严海，贝叶手自翻。","此心于身世，鸟度空无痕。","笑我流浪中，久被业识吞。","读书谈古今，绮语生祸根。","望道渺未见，况廼躐其藩。","职卑困掣肘，见溺不得援。","未知造物心，颇复哀黎元。","近窥颜稷意，未敢遽掩关。","躬耕亦细事，会要五亩园。","释羁牛在牧，驾鼓马伏辕。","居然见优劣，不比鱼熊蹯。","持问跏趺人，一笑霜眉掀。","相携妙峰顶，暝色窥远村。","解衣略辈行，班坐搴芳荪。","欲归意未已，幽径相与扪。","苍崖出玉醴，不受瘴毒温。","愿言同酌此，我语庶不谖。"],"title":"与陈彦时会华严道人偶书"}
