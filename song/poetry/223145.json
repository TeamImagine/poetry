{"author":"李新","id":223145,"strains":["平仄平平仄仄平，平平平仄仄平平。","仄平仄仄仄平仄，仄仄平平仄仄平。","平仄平平平仄仄，仄平平仄仄平平。","平平平仄平平仄，仄仄平平仄仄平。"],"paragraphs":["茅屋阴多麦化蛾，西山云重雨流禾。","未闻回也改其乐，解道虞兮奈若何。","身与前村孤堠远，泪随流水一溪多。","文章生世元无力，半岁边城伴枕戈。"],"title":"青石阻雨"}
