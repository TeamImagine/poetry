{"author":"陆游","id":36778,"strains":["仄平仄仄仄平平，平仄平平仄仄平。","仄仄平平平仄仄，仄平仄仄仄平平。","仄平仄仄平平仄，仄仄平平仄仄平。","平仄平平平仄仄，仄平仄仄仄平平。"],"paragraphs":["绍煕又见四番春，春日春盘节物新。","独酌三杯愁对影，例添一岁老催人。","菊芽冒土如争出，柳色摇村已渐匀。","身是兰亭山下客，未容逸少擅清真。"],"title":"立春"}
