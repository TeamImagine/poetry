{"author":"苏颂","id":179183,"strains":["仄仄平平仄，平平仄仄平。","平平平仄○，○仄仄平○。","仄仄○平仄，平平仄仄○。","仄平平仄仄，仄仄○平平。","平仄平平仄，平平仄仄平。","平平仄平仄，平仄仄平平。"],"paragraphs":["故事修春禊，恩筵启凤林。","风光来莽苍，和气动幽沈。","六豆分肴贵，千锺酌醴深。","执兰游洧水，忘味听韶音。","凫藻群官意，云天上帝心。","叨陪宴湑召，非服愧华簪。"],"title":"和朱纯臣兵部上巳锡宴"}
