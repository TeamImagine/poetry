{"author":"袁说友","id":70736,"strains":["仄平平仄仄平平，仄仄平平仄仄平。","平仄仄平平仄仄，平平平仄仄平平。","仄平仄仄平平仄，仄仄平平仄仄平。","仄仄平平平仄仄，仄平仄仄仄平平。"],"paragraphs":["久同朝迹又同年，更送旌麾过海边。","多士向来亲戴席，斯民今幸得苏天。","潜心阁上书千卷，雁荡山中草一川。","小待公余寻旧迹，便归玉笋听鸣鞭。"],"title":"送同年曾南仲寺丞知温州"}
