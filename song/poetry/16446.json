{"author":"冯时行","id":16446,"strains":["仄仄仄○仄，平平仄平平。","平平仄平仄，平平仄平平。","○○仄○仄，○仄平？平。","平平仄仄仄，仄仄仄平平。","平仄平平仄，仄仄平仄平。","平平仄平平，仄仄平仄平。","平仄仄○仄，平平仄仄平。","○平平平仄，平平仄平平。","平○仄平平，仄仄仄○○。","平仄平仄仄，仄仄○仄平。","仄仄仄仄仄，○仄仄仄平。","仄平仄仄平，仄仄平仄平。","仄平仄仄○，仄仄仄仄平。","仄仄平仄○，平仄○仄○。","仄仄平仄平，仄仄平平平。","平平○○平，仄仄平○平。","平仄仄平仄，仄仄○平平。"],"paragraphs":["月冷逼疏影，梅孤泛清光。","儿曹窍孤竹，天风韵丝簧。","相将二三子，中夜聊徜徉。","泠泠白雪唱，滟滟碧霞觞。","清绝非人境，浩荡真醉乡。","飞花炯天星，坠叶呜瓦霜。","歌放满空阔，神融接混茫。","三山今何许，仙游谅荒唐。","人间有逍遥，岂阻路且长。","簪绂縻步武，得失煎肺肠。","役役少至老，过问或未尝。","以愚息我机，以学锄我荒。","以文导我兴，以酒发我狂。","使与风月亲，宁不荷彼苍。","夜久梅影偏，月亦邻西冈。","严风吹冠巾，白露霑衣裳。","归欤掩关卧，枕上从羲皇。"],"title":"与诸友同坐梅下月雾凄清风琴泠然不类人世各联三二语醉归卧南窗下明日征所出语皆忘失不记因追赋古诗以补遗缺"}
