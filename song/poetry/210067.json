{"author":"秦观","id":210067,"strains":["平仄仄平平，○平仄仄平。","平平仄仄仄，仄平仄仄平。","平仄仄平平，仄仄仄仄○。","平平仄仄仄，○仄平仄平。","平平仄仄平，仄仄○仄平。","仄仄仄仄仄，平仄平平平。","平仄仄平仄，平平仄平平。","仄平仄平仄，仄仄仄平平。","平平仄平仄，仄仄○平平。","平仄仄平仄，仄○仄仄平。","仄仄仄平仄，仄仄平平平。","○平平仄平，仄仄平平○。","仄平平○仄，仄○仄○平。","平平仄仄仄，平仄仄平平。","仄平仄平仄，○仄仄平平。"],"paragraphs":["婴衅徙穷荒，茹哀与世辞。","官来录我橐，吏来验我尸。","藤束木皮棺，藁葬路傍陂。","家乡在万里，妻子天一涯。","孤魂不敢归，惴惴犹在兹。","昔忝柱下史，通籍黄金闺。","奇祸一朝作，飘零至于斯。","弱孤未堪事，返骨定何时。","修途缭山海，岂免从阇维。","荼毒复荼毒，彼苍那得知。","岁晚瘴江急，鸟兽鸣声悲。","空蒙寒雨零，惨淡阴风吹。","殡宫生苍藓，纸钱挂空枝。","无人设薄奠，谁与饭黄缁。","亦无挽歌者，空有挽歌辞。"],"title":"自作挽词"}
