{"author":"刘一止","id":237579,"strains":["平平仄平平，平平平平平。","平仄仄平仄，仄仄仄仄平。","仄平仄○仄，平仄平仄平。","平仄仄仄平，平仄平仄平。","仄仄○○平，平仄平平平。","仄仄○仄仄，仄仄平仄平。","平仄仄仄仄，仄仄平平平。","○仄平仄平，仄○平平平。","仄仄仄仄平，仄仄仄仄平。"],"paragraphs":["南山有蹲鸱，春田多凫茈。","何必泌之水，可以乐我饥。","六师拥行在，闾巷屯虎貔。","民食尚可纾，军食星火移。","努力输县官，无乏辕门炊。","所愿将与士，感此艰食时。","忠义发饫腹，向敌争先之。","驱逐狐鼠群，宇县还清夷。","我辈死即休，粒米不敢私。"],"title":"南山有蹲鸱一首示里中诸豪"}
