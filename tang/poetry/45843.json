{"author":"王维","id":45843,"strains":["仄○平平仄，○仄平仄平。","○仄仄平仄，平平仄仄平。","仄仄仄平仄，仄○平仄平。","仄平仄平仄，仄仄○平平。","平仄仄平仄，○平仄仄平。","仄平平仄仄，平仄仄平平。","仄仄仄平仄，仄平平仄平。","平平仄平仄，仄仄仄平平。","仄○仄平仄，仄平平仄平。","仄仄仄仄仄，仄○○仄○。"],"paragraphs":["一兴微尘念，横有朝露身。","如是睹阴界，何方置我人。","碍有固为主，趣空宁舍宾。","洗心讵悬解，悟道正迷津。","因爱果生病，从贪始觉贫。","色声非彼妄，浮幻即吾真。","四达竟何遣，万殊安可尘。","胡生但高枕，寂寞与谁邻。","战胜不谋食，理齐甘负薪。","予若未始异，讵论疏与亲。"],"title":"与胡居士皆病寄此诗兼示学人二首 一"}
