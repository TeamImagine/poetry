{"author":"陈深","id":167370,"strains":["平平仄仄仄，平平仄仄平。","○平仄平仄，平仄○平平。","平仄仄○平，仄平仄平平。","仄平仄平平，仄仄平平平。","平○平平仄，平平仄平平。","平平平仄仄，仄平仄平平。","仄平仄○仄，仄仄平平平。","平平仄仄仄，○○仄平平。","平平平仄仄，仄仄平平平。","平○仄平仄，平仄平平平。","平仄仄仄仄，仄平平平平。","○○仄平仄，仄仄仄○平。"],"paragraphs":["羲农去我远，醇风日以浇。","遗经秘幽旨，千载空寥寥。","濂洛导其源，百川始东朝。","我生性颛蒙，望道弥坚高。","针砭无良友，穷居困烦嚣。","东平曹叔子，妙年振英翘。","古心默相契，一语神情超。","高堂奏绿绮，长空激商飚。","谭玄探要妙，力学锄虚骄。","方期拾瑶草，归袂何飘飖。","淮水白浩浩，楚山青遥遥。","相思意无尽，赠子一长谣。"],"title":"送曹叔时归淮东"}
