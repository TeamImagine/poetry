{"author":"陆游","id":40592,"strains":["○平平仄仄，仄仄平仄仄。","平平仄平平，平仄仄平仄。","平平仄平仄，仄仄仄○仄。","平平平仄平，○仄仄仄仄。","平平○仄平，仄仄平仄仄。","平平仄平仄，仄仄仄仄仄。"],"paragraphs":["并檐开小室，仅可容一几。","东为读书窗，初日满窗纸。","衰眸顿清澈，不畏字如蚁。","琅然弦诵声，和答有稚子。","余年犹几何，此事殊可喜。","山童报炊熟，束卷可以起。"],"title":"新开小室"}
