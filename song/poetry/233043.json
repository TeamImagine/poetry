{"author":"范仲淹","id":233043,"strains":["平平仄仄仄，仄仄平平平。","平平仄平平，平仄平仄平。","仄仄平平仄，仄仄平仄仄。","仄平仄○平，平仄平平平。","仄平平仄仄，平仄○平平。","仄平○平平，○仄平仄平。","仄仄仄○仄，平仄平平平。","○平仄平仄，平仄仄平平。","仄○仄仄仄，○仄仄仄○。","仄仄仄仄仄，仄仄仄平平。","平仄仄仄仄，平仄平平平。","平平仄平平，仄平仄仄平。","仄平仄仄仄，仄仄平平○。","仄仄仄○仄，平仄仄○平。","仄仄仄平仄，仄仄平○平。","平仄仄平○，平平平仄○。","仄仄仄仄○，仄仄平平平。","仄仄平平仄，平平仄○仄。","仄仄平仄○，平平仄平平。","平平仄平平，平仄平平平。","平平仄仄○，平仄平平平。","仄仄平仄平，仄仄仄平仄。","仄仄仄平平，仄仄平平○。","平平仄仄仄，平仄仄平平。","平平平仄平，平平仄仄○。","仄仄仄平平，平平仄仄平。","○平平仄平，平平仄平平。","仄仄平平仄，平○平仄平。","○○仄平仄，平平仄平平。","○平仄仄仄，仄平平○平。","仄仄仄平仄，平平平仄平。"],"paragraphs":["吾生岂不幸，所禀多刚肠。","身甘一枝巢，心苦千仞翔。","志意苟天命，富贵非我望。","立谭万乘前，肝竭喉无浆。","意君成大舜，千古闻膻香。","寸怀如春风，思与天下芳。","片玉弃且在，双足何辞伤。","王章死于汉，韩愈逐诸唐。","狱中与岭外，妻子不得将。","义士抚卷起，眦血一霑裳。","胡弗学掲厉，胡弗随低昂。","干时宴安人，灭然已不扬。","匹夫虎敢鬬，女子熊能当。","况彼二长者，乌肯巧如簧。","我爱古人节，皎皎明如霜。","今日贬江徼，多惭韩与王。","罪大祸不称，所损伤纤茫。","尽室来官下，君恩大难忘。","酒圣无隐量，诗豪有余章。","秋来魏公亭，金菊何煌煌。","登高发秘思，聊以摅吾狂。","卓有梅圣俞，作邑郡之旁。","矫首赋灵乌，拟彼歌沧浪。","因成答客戏，移以赠名郎。","泉南曹使君，诗源万里长。","复我百余言，疑登孔子堂。","闻之金石音，绳绳自宫商。","念此孤鸣鹤，声应来远方。","相期养心气，弥天浩无疆。","铺之被万物，照之谐三光。","此道果迂阔，陶陶吾醉乡。"],"title":"鄱阳酬泉州曹使君见寄"}
