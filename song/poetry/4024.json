{"author":"苏籀","id":4024,"strains":["仄仄平平仄仄平，平平平仄仄平平。","平平仄仄平平仄，仄仄平平仄仄平。","平仄仄平平仄仄，仄平仄仄仄平平。","平平平仄平平仄，平仄平平仄仄平。"],"paragraphs":["洗砚酬缄复论文，金书瑶笈忌膻荤。","搔头冷枕遗簪弁，澣垢凉床洁帨帉。","炀灶筚门无量燠，夏畦褐父若为芸。","鸿飞遵陆抟寥廓，凫鹜胡然顾涧芹。"],"title":"休沐日"}
