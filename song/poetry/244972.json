{"author":"李纲","id":244972,"strains":["平仄仄平，仄仄仄仄。","平平仄平，仄仄仄仄。","仄平平仄，仄○平仄。","仄平平平，仄○平仄。","平平仄仄，仄仄平平。","平平平平，仄仄平○。","仄仄平仄，仄○平平。","平仄仄平，仄仄仄平。"],"paragraphs":["霜霰既零，草木殄瘁。","惟兹岁寒，独立不改。","寸苗初植，未离蓬艾。","挺然凌云，色参天黛。","虬枝茂叶，舞影垂阴。","清风徐来，虎啸龙吟。","与子为友，贵相知心。","何以乐之，写此素琴。"],"title":"梁谿四友赞序 岁寒赞"}
