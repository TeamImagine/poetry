{"author":"释德洪","id":227740,"strains":["平平平仄仄仄仄，仄平平平仄仄仄。","平○仄○仄仄仄，仄仄仄仄仄○仄。","仄平仄平仄仄仄，平平仄仄平仄仄。","平平仄仄仄仄仄，仄平平平仄仄仄。","平仄仄○仄仄仄，仄平平仄平仄仄。","仄平○仄平○仄，仄平仄平仄仄仄。","平仄平平仄仄仄，仄仄仄平仄平仄。","仄仄平平仄平仄，仄仄仄仄平○仄。","仄平平平仄仄仄，仄平仄○平仄仄。","仄平平仄仄平仄，平平仄平仄仄仄。","○平仄平仄平仄，平平仄平仄仄仄。","仄平仄仄仄仄仄，仄仄仄仄仄平仄。"],"paragraphs":["乌兰洲塞夏国口，大河天来箭激溜。","排空但闻地喘吼，势撞石壁欲穿透。","石坚捍之不肯受，攧雷溅雪喧夜昼。","千年石骨亦不朽，碎为青红杂怪丑。","疆埸久空烂甲胄，举觞天子千万寿。","李侯横槊千骑后，望云赋诗剑碍肘。","徐涉河流马俯齅，下马得之等琼玖。","万里来归亦何有，出以示我为拊手。","笑君儿嬉忘白首，李侯气如春在柳。","大河西虏置怀袖，君徒自珍世不售。","敲门那能易升斗，功名偶然梦岂久。","道人乃尔自薄厚，此石笑汝汝惭否。"],"title":"李德修以乌兰河石见示"}
