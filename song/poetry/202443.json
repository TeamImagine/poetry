{"author":"陆佃","id":202443,"strains":["平平仄仄仄平平，仄仄平平仄仄平。","仄仄仄平平仄仄，仄平平仄仄平平。","仄平仄仄平平仄，仄仄平平仄仄平。","仄仄仄平平仄仄，仄平平仄仄平平。"],"paragraphs":["平明下马锦蒙鞍，暂向飞廊一整冠。","行近柳阴移昼寂，坐来花气辟春寒。","别张翠幄黏丝絮，更想金人捧镆干。","洛下少年今亦老，宴游无复似前欢。"],"title":"次韵和曾子固舍人二首  其二"}
