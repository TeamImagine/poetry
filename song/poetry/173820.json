{"author":"曾巩","id":173820,"strains":["平仄平仄仄，仄仄仄仄仄。","平平仄仄仄，仄仄仄平仄。","○平平仄平，仄仄平平仄。","平○仄平仄，○○仄平仄。","仄平平仄仄，仄仄○仄仄。","平平仄平仄，仄仄平仄仄。","平平仄平仄，仄仄仄平○。","平平○仄仄，平仄平仄平。","平平平平仄，仄仄仄平仄。","仄平仄平○，○仄仄仄仄。","平平仄平仄，仄仄平仄仄。","平平仄平仄，仄仄平仄仄。","平平仄○仄，平仄平仄仄。","平平仄平仄，仄仄平平仄。","平平仄平○，仄仄平仄仄。","仄仄仄平平，平○仄○仄。","仄仄仄平平，平平仄平仄。","平仄平仄仄，仄仄仄平仄。"],"paragraphs":["今岁天旱甚，百谷病已久。","山梨最大树，属此亦干朽。","当春花盛时，雪满山前后。","常期摘秋实，穰穰落吾手。","忽惊冰玉败，不与膏泽偶。","清朝起周览，映叶才八九。","闲居问时物，此说得溪叟。","贫斋分寂绝，尘抱徒噎呕。","宁知萧条内，把握忽先有。","食新恐非称，分少觉已厚。","开苞日星动，落刃冰雪剖。","烟浔择新汲，远负盈素缶。","英华两相发，光彩生户牖。","初尝蜜经齿，久嚼泉垂口。","蠲烦慰诸亲，愈渴忻众友。","肯视故畦瓜，宁论浊泥藕。","岁晚迫风霜，人饥乏藜糗。","真味虽暂御，未许置樽酒。"],"title":"食梨"}
