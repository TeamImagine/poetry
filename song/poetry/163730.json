{"author":"于石","id":163730,"strains":["平仄仄仄平平平，平平仄仄平平平。","平仄平仄平平平，仄平○仄平平平。","○仄平仄仄平平，平仄仄平仄仄平。","仄平○仄平仄平，平平平仄平平○。","仄○仄平平平平，仄仄仄仄平○平。","平平仄仄平○平，仄平仄仄平仄平。","平平仄仄平平平，平○平仄平平平。","仄仄仄仄平平平，仄仄平仄平平平。","平平平仄平仄平，仄平仄平平平○。","仄仄仄平仄仄平，仄平仄仄仄仄平。","平○平仄平仄平，平仄仄仄平平平。","仄仄平平仄仄平，仄平仄仄○○○。","仄仄平平平仄平，平平仄○平平平。"],"paragraphs":["盘谷四面环青山，晴岚暖翠浮云烟。","盘谷之阻多幽泉，湛然深碧蛟螭蟠。","中有华屋贮神仙，猿鸟不惊犬不喧。","竹侵行迳松碍檐，人疑无路堪攀缘。","忽闻读书声琅然，始信别是壶中天。","翩然振屐登其巅，仰林俯壑天地宽。","桑麻尽处开平川，千帆来往无时闲。","旁有一叶渔翁船，出没红蓼黄芦边。","呼之来泊岩下湾，就船买鱼归烹鲜。","煮茗有泉秫有田，问之世事笑不言。","家藏黄石书一编，安用李愿归来篇。","我欲前峰卜数椽，幅巾杖屦行其间。","目送归鸿挥五弦，闲窗静听松风眠。"],"title":"张德裕盘谷隠居"}
