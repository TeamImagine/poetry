{"author":"乐雷发","id":145786,"strains":["平平仄仄仄平平，平仄平平仄仄平。","仄仄平平平仄仄，平平仄仄仄平平。","平平仄仄平平仄，平仄平平仄仄平。","平仄平平仄平仄，仄平仄仄仄平平。"],"paragraphs":["尧山分手舜山逢，呼酒旗亭两鬓蓬。","客思且须论契阔，诗交应不计穷通。","儿曹富贵秋烟外，前辈风流落叶中。","明日吟船又何处，渡江衣冷荻花风。"],"title":"舜祠送桂林友人"}
