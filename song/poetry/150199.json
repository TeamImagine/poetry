{"author":"方回","id":150199,"strains":["平平平仄仄，仄仄仄平平。","仄仄平○仄，平平仄仄平。","仄○平仄仄，○仄仄平○。","仄仄平平仄，平平仄仄平。","仄平平仄仄，平仄○○平。","仄仄平平仄，平平仄仄平。","仄平平仄仄，仄仄仄○平。","○仄平平仄，平平仄仄平。","仄○平仄仄，仄仄仄平平。","仄仄平平仄，平平仄仄平。","○平仄平仄，仄仄仄○平。","平仄仄平仄，平平仄仄平。","平平平仄仄，平仄仄○平。","仄仄平平○，平平仄仄平。"],"paragraphs":["名缁今已绝，见汝忽惊神。","昔日陪三卫，多年护九宸。","漫从鸡帻报，长与蠹编亲。","汉幄垂前箸，秦关痛只轮。","骤惊沦宝玉，何惜褫冠巾。","往事怜蜗国，余生脱雁臣。","片云聊作屋，死树自观身。","空钵宁无食，枵囊别有珍。","跣行千里近，冻卧八寒春。","像喜图佳士，名虚彻贵人。","论诗色泾渭，远俗意参辰。","余子一时尽，高流百世新。","公能追慧远，吾或可遗民。","剃栉虽殊相，澄江月共真。"],"title":"赠云屋瑞上人"}
