{"author":"度正","id":94457,"strains":["仄仄平平仄，仄平仄平平。","平平平平平，仄仄平平平。","平平仄平平，仄仄○平平。","○○仄仄平，仄仄平○平。","平平仄平仄，○仄○平平。","○○仄平○，平仄平○平。","平平平平仄，仄仄仄平平。","平平平仄平，平仄平○平。","○平仄平仄，平平仄平平。","仄平仄平平，仄仄○仄平。","平平平仄平，仄仄仄仄平。","平平仄平平，仄平仄平平。","仄仄平平平，仄仄平仄平。","仄仄仄仄平，平仄○仄平。","仄仄仄平仄，仄仄平平○。","仄仄平○○，仄平仄平平。","仄○仄平平，仄仄平○○。","平○平平平，仄仄仄平平。","仄仄仄平仄，仄仄仄○平。","仄仄平仄平，仄平仄仄平。","平平仄仄仄，平仄仄仄平。","平仄仄仄平，平平平仄○。","平○仄仄仄，○仄平平平。","平○平仄平，仄○○○平。","平平平仄○，仄仄仄平○。","平仄平仄○，平平平仄平。","仄仄○仄平，平平仄仄平。","平平仄仄仄，仄仄平平平。","平平仄○平，平平仄平平。"],"paragraphs":["放步超阛阓，濯缨俯漪涟。","清风来徐徐，玉宇明娟娟。","平畴卷黄云，远浦凝寒烟。","横空六六峰，一一来当筵。","秋光助颜色，相对如高贤。","三峩眇遐思，仿佛窥其颠。","悠悠城南道，郁郁惠陵阡。","怀哉千载人，乔木今参天。","回头子云宅，池塘亦依然。","奈何傍人门，不几丧我玄。","沿河西复西，草草屋数椽。","唐儒杜先生，向来此周旋。","食我西山英，饮我西涧泉。","吐出五色丝，无愧三百篇。","遂令浣溪上，草木皆光鲜。","我欲于其间，结茅近英躔。","尚论古之人，永谢区中缘。","鹪鹩翔蓬蒿，庶几避鹰鹯。","但欲一区宅，不用二顷田。","念昔怀此心，只今已十年。","平生百事拙，为计亦可怜。","家有万卷书，而囊无一钱。","登临每怅望，兴味徒拳拳。","珍重金石交，议论相磨研。","求寻鸥鹭盟，摆脱簿书缠。","风月为鼓吹，溪声为管弦。","茗饮间醴醪，藜羹杂豆笾。","谈谐各自适，洒落真神仙。","哦诗纪胜游，他年草堂编。"],"title":"八月中澣同官会于尘外亭分韵得烟字"}
