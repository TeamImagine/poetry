{"author":"陆龟蒙","id":28148,"strains":["仄仄平平平，平平仄平仄。","平○仄仄○，仄仄平平仄。","平平平仄仄，仄仄平平仄。","仄仄仄○平，仄平平仄仄。","平平仄○仄，仄仄平平仄。","仄仄平仄平，仄平平仄仄。","平平仄○仄，仄仄平○仄。","仄仄仄平平，平平平仄仄。","平○仄平仄，仄仄平仄仄。","仄仄平平○，平平仄平仄。","仄平仄平仄，仄仄仄平仄。","平平○平平，仄仄仄仄仄。","平○仄平仄，仄仄平仄仄。","仄仄仄平平，仄仄平仄仄。","平○平仄平，仄仄平平仄。","仄仄平平平，○平平仄仄。","平平仄仄仄，仄○平平仄。","平仄仄平平，○平仄平仄。"],"paragraphs":["左右皆跳岑，孤峰挺然起。","因思缥缈称，乃在虚无里。","清晨跻磴道，便是孱颜始。","据石即更歌，遇泉还徙倚。","花奇忽如荐，树曲浑成几。","乐静烟霭知，忘机猿狖喜。","频攀峻过斗，末造平如砥。","举首阂青冥，回眸聊下视。","高帆大于鸟，广墠才类蚁。","就此微茫中，争先未尝已。","葛洪话刚气，去地四千里。","苟能乘之游，止若道路耳。","吾将自峰顶，便可朝帝扆。","尽欲活群生，不唯私一己。","超骑明月蜍，复弄华星蘂。","却下蓬莱巅，重窥清浅水。","身为大块客，自号天随子。","他日向华阳，敲云问名氏。"],"title":"奉和袭美太湖诗二十首 缥缈峰"}
