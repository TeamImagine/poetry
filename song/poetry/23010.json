{"author":"王十朋","id":23010,"strains":["平平平仄仄平平，仄仄平平仄仄平。","平平仄平平仄仄，仄平平仄仄平平。","平平仄平平平仄，仄仄平平仄仄平。","平仄平平仄平仄，平平平仄仄平平。"],"paragraphs":["年时尝泛婺溪舟，未上清风八咏楼。","天为故人偿夙愿，水知吾辈喜清流。","沈郎不为吟诗瘦，王粲长怀去国忧。","明日山川共人远，乡情年契两悠悠。"],"title":"过婺女同年王节推黄教授乡人华主簿会饮双溪楼"}
