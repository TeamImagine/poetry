{"author":"陆游","id":39248,"strains":["仄平仄仄仄平平，仄仄平平仄仄平。","仄仄仄平平仄仄，仄平平仄仄平平。","仄平仄仄平平仄，仄仄平平仄仄平。","仄仄平平平仄仄，平平仄仄仄平平。"],"paragraphs":["杜门睡榻长苍苔，满眼新晴亦乐哉。","小市忽逢莼菜出，曲栏初见牡丹开。","不嫌雨后泥三尺，且趁春残醉几回。","自揣明年犹健在，东箱更觅茜金栽。"],"title":"新晴赏牡丹"}
