{"author":"杨世奕","id":151473,"strains":["仄仄平平仄仄平，仄平平仄仄平平。","仄平仄仄平平仄，仄仄平平仄仄仄。","仄仄仄平平仄仄，平平平仄仄平平。","平平仄仄平平仄，平仄平平仄仄平。"],"paragraphs":["富贵宁如节义香，也教青史播余芳。","四年谏省归何暮，七十新参老欲彊。","孺子早闻辞爵位，君谟今又去班行。","轺车玉节江东路，清梦时应绕建章。"],"title":"淳祐七年丁未十一月朔蔡久轩自江东提刑归抵家时三馆诸公以风霜随气节河汉下文章分韵赋诗送别得章字"}
