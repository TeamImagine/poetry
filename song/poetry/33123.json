{"author":"陆游","id":33123,"strains":["仄仄平平仄仄平，仄平仄仄仄平平。","平平仄仄平平仄，仄仄平平仄仄平。","仄仄仄平平仄仄，平平仄仄仄平平。","平平仄仄平平仄，仄仄平平仄仄平。"],"paragraphs":["半世吴松理钓丝，蜀山著脚岂前知。","云堂已散三三众，卵塔空寻点点师。","戴雪数峰临峭绝，浮花一水舞沦漪。","劳生未尽能重到，应扫流尘读此诗。"],"title":"游灵鹫寺堂中僧阗然独作礼开山定心尊者尊者唐人有问法者辄点胸示之时号点点和尚"}
