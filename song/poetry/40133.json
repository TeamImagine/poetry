{"author":"陆游","id":40133,"strains":["仄仄平平仄仄平，仄平平仄仄平平。","平平仄仄平平仄，仄仄仄平平仄平。","平仄平平平仄仄，平平平仄仄平平。","平平仄仄平平仄，仄仄平平仄仄平。"],"paragraphs":["破帽羸骖厌垢氛，挂冠归伴故溪云。","年光疾病占强半，日景睡眠居七分。","庐冢萧条频𫕥涕，交朋零落久离群。","残年岂复行孤学，自闵犹尊昔所闻。"],"title":"自闵"}
