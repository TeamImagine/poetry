{"author":"释德洪","id":228286,"strains":["仄平仄仄仄平平，仄仄平平仄仄平。","仄仄仄平平仄仄，仄平仄仄仄平平。","仄平平仄平平仄，仄仄平平仄仄平。","仄仄平平平仄仄，平平平仄仄平平。"],"paragraphs":["草堂野饭蜀江滨，妥贴寒光刻削人。","忽展五篇争疾读，便惊四座暖生春。","已欣莲社风流在，更觉溪山气味新。","放箸翛然庐岳去，门栏他日梦应频。"],"title":"师复作水餠供出五诗送别谢之"}
