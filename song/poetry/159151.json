{"author":"方凤","id":159151,"strains":["平平平仄仄平平，仄仄平平仄仄平。","仄仄平平平仄仄，仄平平仄仄平平。","平平仄仄平平仄，仄仄平平仄仄平。","平仄平平平仄仄，仄平仄仄仄平平。"],"paragraphs":["痴云千顷压江堧，寂寂篮舆破午烟。","树杪楼台看近郭，渡头波浪忽滔天。","舟依曲港难回楫，径转高陵每得筌。","谁向龙山夸海国，一声铁笛女墙边。"],"title":"冒雨渡浦阳江"}
