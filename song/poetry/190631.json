{"author":"韦骧","id":190631,"strains":["仄平平仄仄平平，仄仄平平仄仄平。","仄仄平平平仄仄，平平平仄仄平平。","平平仄仄平平仄，仄仄平平仄仄平。","仄仄平平平仄仄，仄平平仄仄平平。"],"paragraphs":["马头今日向西行，仆驭欣欣脚力生。","白雪波涛离海国，黄金宫阙想京城。","墙间笑语群儿集，木末冲飞独鸟惊。","从此归程宜倍道，解鞍须到众星明。"],"title":"和孙正甫二首  其二"}
