{"author":"苏辙","id":196976,"strains":["平○平仄仄仄仄，仄○仄平平仄仄。","仄平平仄平仄○，平○平仄平平仄。","○平仄仄仄平平，平仄仄平○仄平。","平平○仄仄平仄，平仄仄平○仄平。","仄平仄平仄平仄，仄仄平平仄平仄。","仄平○平平仄○，平平仄仄仄平仄。","仄平平仄平○平，仄仄仄仄○仄平。","平平平仄仄仄仄，仄仄仄平○仄平。","仄平仄平平平仄，仄仄仄平平○仄。","平平仄仄仄○平，仄○平平仄平仄。","平○仄仄平仄平，仄○平○○仄平。","平平仄仄平仄仄，仄仄仄仄仄仄平。","平仄○平平仄仄，仄仄平平○平仄。","仄平仄仄仄仄平，仄仄平平仄○仄。","仄平平仄仄平平，仄○○平平仄平。","○平仄仄平仄仄，仄仄○平平仄平。","仄平平○仄平仄，○仄平平仄平仄。","仄平平仄仄仄平，仄仄仄○平仄仄。"],"paragraphs":["舟行千里不至楚，忽闻竹枝皆楚语。","楚言啁哳安可分，江中明月多风露。","扁舟日落驻平沙，茅屋竹篱三四家。","连舂并汲各无语，齐唱竹枝如有嗟。","可怜楚人足悲诉，岁乐年丰尔何苦。","钓鱼长江江水深，耕田种麦畏狼虎。","俚人风俗非中原，处子不嫁如等闲。","双鬟垂顶发已白，负水采薪长苦艰。","上山采薪多荆棘，负水入溪波浪黑。","天寒斫木手如龟，水重还家足无力。","山深瘴暖霜露干，夜长无衣犹苦寒。","平生有似麋与鹿，一旦白发已百年。","江上乘舟何处客，列肆喧哗占平碛。","远来忽去不记州，罢市归船不相识。","去家千里未能归，忽听长歌皆惨凄。","空船独宿无与语，月满长江归路迷。","路迷乡思渺何极，长怨歌声苦凄急。","不知歌者乐与悲，远客乍闻皆掩泣。"],"title":"竹枝歌"}
