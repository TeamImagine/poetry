{"author":"苏轼","id":194567,"strains":["平平平平仄平仄，○平仄仄平平仄。","仄○平仄仄平○，仄○仄仄○平仄。","仄仄○平仄仄仄，仄平仄仄平平仄。","平○仄仄仄平平，平平仄仄平平仄。","平平仄仄仄平仄，仄平平仄○平仄。","○平仄仄仄平仄，仄平仄○平平仄。","平平仄仄仄仄平，平仄仄○平仄仄。","仄仄仄平平仄仄，○平仄仄平平仄。","仄平仄仄仄平平，仄平平仄平平仄。","仄平平仄仄平仄，仄平○平平平仄。","仄平平仄仄平平，平仄○平仄平仄。","仄○仄仄平仄仄，平平仄仄○平仄。","仄平仄仄仄平平，仄仄平平仄平仄。","○平仄仄仄○仄，仄仄○○平平仄。","平平仄仄仄平仄，仄○仄仄平平仄。","仄平仄仄仄仄平，仄平平仄平平仄。","平仄平平仄平仄，平平仄仄平平仄。","平平平仄仄仄平，平平仄平平仄仄。","仄○仄仄平仄仄，仄仄仄仄平平仄。","仄平仄仄仄仄平，平仄平平平仄仄。"],"paragraphs":["芙蓉仙人旧游处，苍藤翠壁初无路。","戏将桃核裹黄泥，石间散掷如风雨。","坐令空山作锦绣，倚天照海花无数。","花间石室可容车，流苏宝盖窥灵宇。","何年霹雳起神物，玉棺飞出王乔墓。","当时醉卧动千日，至今石缝余糟醑。","仙人一去五十年，花老室空谁作主。","手植数松今偃盖，苍髯白甲低琼户。","我来取酒酹先生，后车仍载胡琴女。","一声冰铁散巌谷，海为澜翻松为舞。","尔来心赏复何人，持节中郎醉无伍。","独临断岸呼日出，红波碧𪩘相吞吐。","径寻我语觅余声，拄杖彭铿叩铜鼓。","长篇小字远相寄，一唱三叹神凄楚。","江风海雨入牙颊，似听石室胡琴语。","我今老病不出门，海山巌洞知何许。","门外桃花自开落，床头酒瓮生尘土。","前年开合放柳枝，今年洗心归佛祖。","梦中旧事时一笑，坐觉俯仰成今古。","愿君不用刻此诗，东海桑田真旦暮。"],"title":"和蔡景繁海州石室"}
