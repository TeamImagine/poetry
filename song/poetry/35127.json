{"author":"梅尧臣","id":35127,"strains":["仄平平仄仄平平，平仄平平仄仄平。","平仄平平平仄仄，仄平平仄仄平平。","平平仄仄平平仄，仄仄仄平仄仄平。","仄仄平平仄平仄，平平仄仄仄平平。"],"paragraphs":["去年君到见春迟，今日寻芳是夙期。","祇道朱樱才弄蘂，及来幽圃已残枝。","飘英尚有游蜂恋，著子唯应谷鸟知。","把酒聊能慰余景，乘欢不厌夕阳时。"],"title":"依韵和永叔同游上林院后亭见樱桃花悉已披谢"}
