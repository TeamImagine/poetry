{"author":"苏轼","id":193407,"strains":["仄平平仄平，平仄仄仄仄。","平平平平仄，仄仄○仄仄。","仄平平平仄，平仄仄平仄。","○平平仄仄，平仄仄平仄。","仄平仄仄仄，仄仄仄仄仄。","仄仄平仄平，仄仄仄仄仄。","平平仄仄仄，平仄仄○仄。","○仄仄仄平，仄仄仄平仄。","仄仄平平平，仄仄仄仄仄。","仄平平仄仄，平仄仄仄○。","平平仄平平，仄仄仄仄仄。","仄平平仄仄，仄仄平仄仄。"],"paragraphs":["楚人悲屈原，千载意未歇。","精魂飘何处，父老空哽咽。","至今沧江上，投饭救饥渴。","遗风成竞渡，哀叫楚山裂。","屈原古壮士，就死意甚烈。","世俗安得知，眷眷不忍决。","南宾旧属楚，山上有遗塔。","应是奉佛人，恐子就沦灭。","此事虽无凭，此意固已切。","古人谁不死，何必较考折。","名声实无穷，富贵亦暂热。","大夫知此理，所以持死节。"],"title":"屈原塔"}
