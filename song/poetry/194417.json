{"author":"苏轼","id":194417,"strains":["平平仄仄平仄仄，仄仄平平仄平仄。","平平仄仄仄平○，平仄仄平仄平仄。","仄平仄仄仄○仄，仄仄平平仄○仄。","仄平仄仄仄平平，仄仄平平仄平仄。","平平仄仄仄平仄，仄仄仄平平仄仄。","平○仄仄仄平○，仄仄平○平仄仄。","仄○仄仄仄平仄，仄仄平平○平仄。","平平仄仄平仄仄，仄仄平平仄平仄。","仄仄平平仄平仄，仄仄○平○平仄。","仄平仄仄仄平仄，○仄平平平仄仄。","仄平平仄仄仄平，平仄仄仄平平仄。","仄平平仄仄仄仄，平仄平平仄平仄。","平平平仄平仄仄，平仄仄平平仄仄。","平平仄仄平仄平，仄仄平平仄仄仄。"],"paragraphs":["江城地瘴蕃草木，只有名花苦幽独。","嫣然一笑竹篱间，桃李漫山总粗俗。","也知造物有深意，故遣佳人在空谷。","自然富贵出天姿，不待金盘荐华屋。","朱唇得酒晕生脸，翠袖卷纱红映肉。","林深雾暗晓光迟，日暖风轻春睡足。","雨中有泪亦凄怆，月下无人更清淑。","先生食饱无一事，散步逍遥自扪腹。","不问人家与僧舍，拄杖敲门看修竹。","忽逢绝艳照衰朽，叹息无言揩病目。","陋邦何处得此花，无乃好事移西蜀。","寸根千里不易致，衔子飞来定鸿鹄。","天涯流落俱可念，为饮一樽歌此曲。","明朝酒醒还独来，雪落纷纷那忍触。"],"title":"寓居定惠院之东杂花满山有海棠一株土人不知贵也"}
