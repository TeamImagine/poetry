{"author":"彭汝砺","id":201586,"strains":["仄仄平平仄仄平，平平平仄仄平平。","平平仄仄平平仄，平仄平平仄仄平。","仄仄平平仄平仄，仄平仄仄仄平平。","仄平仄仄平平仄，平仄平平仄仄平。"],"paragraphs":["孔雀横斜宝扇回，雕龙浮动翠舆来。","鱼知迎日争先跃，花会留春独后开。","法部方将九成乐，侍臣迭送万年杯。","太平恰似唐虞际，臣主从容赋起哉。"],"title":"拟赏花钓鱼诗  其三"}
