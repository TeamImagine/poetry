{"author":"许景衡","id":230426,"strains":["仄平仄仄仄平平，仄仄平平仄仄平。","仄仄仄平平仄仄，仄平平仄仄平平。","平平仄仄平平仄，平仄平平仄仄平。","仄仄仄平平仄仄，平平仄仄仄平平。"],"paragraphs":["也知志业在诗书，可是才高与世疏。","戏彩北游非我计，督邮南去近吾庐。","官田雨足秋多黍，城市潮来食有鱼。","更诵九江长短句，人间乐事得如渠。"],"title":"送廖用中"}
