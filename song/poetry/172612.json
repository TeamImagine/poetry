{"author":"赵日岩","id":172612,"strains":["仄平平仄仄平平，仄仄平平仄仄平。","平仄仄平平平仄，平平平仄仄平平。","平平仄仄平平仄，仄仄平平仄仄平。","平仄平平仄平仄，仄平平仄仄平平。"],"paragraphs":["半空岚翠滴楼台，物象冥搜入翦裁。","云散峭峰殊华岳，仙留灵迹胜天台。","丹砂水暖岩前涌，紫术花香洞口开。","为问神仙住何处，寄诗还许到蓬莱。"],"title":"游黄山留题"}
