{"author":"权德舆","id":9175,"strains":["仄仄平仄平，○平仄平仄。","仄平仄仄仄，仄仄○仄仄。","平平平平仄，仄仄平仄仄。","平平仄仄平，仄仄平○仄。","平平○仄仄，仄仄平平仄。","○仄仄平平，平平仄○仄。","仄平仄平仄，仄仄平仄仄。","仄仄平仄平，平平仄平仄。","仄平平仄○，仄○平平仄。","仄仄仄平平，○平仄平仄。","平平平仄仄，仄仄平平仄。","仄仄仄平平，平平○仄仄。","平平仄平仄，平仄平平仄。","平仄○仄平，平平仄平仄。","平平仄平仄，仄仄平仄仄。","仄仄仄平平，平平仄平仄。","平○仄仄仄，仄仄平仄仄。","仄仄○仄平，仄平平○仄。"],"paragraphs":["养拙方去諠，深居绝人事。","返耕忘帝力，乐道疏代累。","翛然衡茅下，便有江海意。","宁知肉食尊，自觉儒衣贵。","烟霜当暮节，水石多幽致。","三径日闲安，千峰对深邃。","策藜出村渡，岸帻寻古寺。","月魄清夜琴，猿声警朝寐。","地偏芝桂长，境胜烟霞异。","独鸟带晴光，疏篁净寒翠。","窗前风叶下，枕上溪云至。","散发对农书，斋心看道记。","清言核名理，开卷穷精义。","求誉观朵颐，危身陷芳饵。","纷吾守孤直，世业常恐坠。","就学缉韦编，铭心对欹器。","元和畅万物，动植咸使遂。","素履期不渝，永怀丘中志。"],"title":"郊居岁暮因书所怀"}
