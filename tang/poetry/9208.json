{"author":"权德舆","id":9208,"strains":["仄平仄平仄，○仄平平平。","仄平仄平仄，仄仄○平平。","仄仄平仄仄，平平平仄平。","仄平仄平仄，仄仄○平平。","仄平平仄平，平仄仄仄平。","仄平仄平仄，平仄平平平。","平平○平仄，仄仄平平平。","平平仄平仄，仄仄平○○。","平仄平仄仄，仄○平仄平。","仄仄仄平平，仄仄平平○。","○仄仄仄仄，平平仄○○。"],"paragraphs":["浩歌坐虚室，庭树生凉风。","碧云灭奇彩，白露萎芳丛。","感此时物变，悠然遐想通。","偶来被簪组，自觉如池龙。","少年才藻新，金鼎世业崇。","凤文已彪炳，琼树何青葱。","联镳长安道，接武承明宫。","君登玉墀上，我侍彤庭中。","疲病多内愧，切磋常见同。","起予览新诗，逸韵凌秋空。","相爱每不足，因兹寓深衷。"],"title":"酬崔千牛四郎早秋见寄"}
