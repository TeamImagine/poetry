{"author":"赵蕃","id":74968,"strains":["仄平平仄仄平平，仄仄平平仄仄平。","仄仄平平平仄仄，平平平仄仄平平。","平平平仄平平仄，平仄平平仄仄平。","仄仄平平仄平仄，仄平平仄仄平平。"],"paragraphs":["勿云秋意漫生悲，可欠重阳一首诗。","瘦马嘶风红叶树，村帘沽酒菊花枝。","壶觞征逐纷皆是，人物风流眇莫追。","独立斜阳屡搔首，未妨乌帢鬓丝垂。"],"title":"九日宜春道中"}
