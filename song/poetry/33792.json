{"author":"陆游","id":33792,"strains":["仄仄平平仄仄平，平平仄仄仄平平。","仄平平仄仄平仄，仄仄平平平仄平。","仄仄平平平仄仄，平平平仄仄平平。","仄平仄仄平平仄，仄仄平平仄仄平。"],"paragraphs":["暖彻衣篝蜡炬明，邻鸡喔喔促残更。","丈夫虽有四方志，客子终悲千里行。","月落龙蛇蟠木影，山空风雨起滩声。","上车莫恨晨霜冷，又得修途一日晴。"],"title":"早发奴寨"}
