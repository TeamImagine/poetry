{"author":"牟𪩘","id":150274,"strains":["仄仄仄平平，仄仄仄仄仄。","仄平仄仄仄，仄平平平仄。","平仄仄平仄，仄仄仄仄仄。","仄仄仄仄平，仄仄仄平仄。","仄仄平仄仄，仄仄平平仄。","平○平平平，○平仄平○。","平仄仄仄仄，○○○仄仄。","仄平平仄仄，仄平平仄仄。","仄仄仄平仄，仄仄仄平仄。","○仄仄仄平，仄仄仄○仄。","平仄○仄仄，平仄平仄仄。","仄仄仄仄平，平仄仄平仄。","仄仄平仄○，仄平平仄仄。"],"paragraphs":["昔屡饮东阳，往往错认水。","次公似少猛，汲生终戆耳。","知我野心性，雅不便软美。","契阔二十年，那复此风味。","饮酒真饮蜜，直欲呕心胃。","儿从南塘归，殷勤有佳遗。","公等久要在，相看犹故意。","曲江加蕴藉，郑公殊妩媚。","一见极倾倒，吻渴不能止。","正性固自存，遽莫测其际。","徐觉和以诤，虽劲还可喜。","酒固未易知，知酒亦非易。","酩酊何适从，不夷而不惠。"],"title":"岳君举用东阳法酿酒味颇蕴藉长儿携归偶得数语"}
