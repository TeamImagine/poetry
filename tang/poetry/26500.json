{"author":"刘驾","id":26500,"strains":["仄仄仄平平，平平仄平仄。","○平仄仄仄，仄仄平○仄。","仄平仄仄仄，仄仄○○仄。","平仄平平○，仄仄平平仄。","仄平○仄仄，仄仄仄平仄。","平仄平○平，平平仄○仄。"],"paragraphs":["上巳曲江滨，喧于市朝路。","相寻不见者，此地皆相遇。","日光去此远，翠幕张如雾。","何事欢娱中，易觉春城暮。","物情重此节，不是爱芳树。","明日花更多，何人肯回顾。"],"title":"上巳日"}
