{"author":"苏辙","id":198406,"strains":["仄仄平仄平，○仄仄仄仄。","仄仄平仄平，仄○平仄仄。","平平仄平仄，仄○仄平仄。","仄平仄平仄，平仄仄平仄。","○平仄仄○，平仄仄平仄。","平○平平仄，仄仄○仄仄。","仄平仄平平，平仄仄○仄。","平平仄仄仄，仄仄平平仄。","仄仄平仄平，平仄仄平仄。","平平仄平仄，○仄仄平仄。","平平仄○平，平仄平仄仄。","仄平平平仄，仄仄平仄仄。","仄仄平○平，仄仄平仄仄。","平平○平平，仄仄仄平○。","平仄仄仄平，仄仄仄平○。","平平仄平仄，○仄平仄仄。"],"paragraphs":["我昔还自南，从此适旧许。","再岁常杜门，壁观无与语。","何人自惊顾，未听即安处。","亟逃颍州籍，来贯汝南户。","妻孥不及将，童仆具樽俎。","身如孤栖鹊，夜起三绕树。","故人乐安生，风节似其父。","忻然暂一笑，舍我西南去。","去已还闭门，时作野田步。","萧条古僧舍，遗像得颜鲁。","精神凛如生，今昔吾与女。","已同羁穷厄，但脱生死怖。","幸世方和平，有土非寇虏。","春寒烧黄茅，昼饭煮青茹。","何必潩上田，幸此足粳稌。","归心念狂简，裁制时已莫。"],"title":"迁居汝南"}
