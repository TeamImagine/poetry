{"author":"王炎","id":69674,"strains":["仄仄平仄仄，平仄平平○。","仄仄平仄平，仄平仄平平。","仄平仄平平，平仄○○平。","平平仄平仄，仄仄平仄○。","平平平仄仄，平仄仄仄○。","平仄仄仄仄，仄平仄○○。","平平仄平仄，○仄仄平平。","平仄仄仄仄，平仄仄○平。","仄平平仄○，平仄仄仄平。","仄仄仄仄○，仄仄○平平。","○平仄平平，仄仄平平平。","仄平仄仄仄，仄仄平仄平。","仄仄仄仄平，平○○○平。","仄仄平仄仄，平仄○平平。","○仄仄仄仄，仄平仄平平。","平平仄仄仄，仄仄○仄平。","平平○仄仄，平仄○平平。","平仄仄仄平，仄平仄○平。","仄仄平仄平，仄仄平平平。","○平仄仄仄，仄仄○平平。","仄平仄仄平，仄仄平仄平。","平仄仄平平，平平平仄平。"],"paragraphs":["暧暧风日暖，林薄皆蕃鲜。","好鸟仍啸歌，晚花亦嫣然。","问之此何时，春莫将禁烟。","家家馔觞豆，拜扫墟墓间。","飞鸣乌攫肉，丛木挂纸钱。","而我独不乐，慨然坐长叹。","开编不能读，当馈不能餐。","豺獭尚有祭，谁忍忘其先。","念为贫所驱，随牒二十年。","少壮不可留，览镜将华颠。","空惭北山移，未表南阳阡。","阖门有百指，负郭无一廛。","坐此客异乡，归思空缠绵。","忆昔初筮仕，吾母犹朱颜。","三釜不及养，遽悲蓼莪篇。","侵寻岁月久，百感难具言。","伤心思宰木，清泪如流泉。","狐死必首丘，古人亦重迁。","况我虽宦游，十世家星川。","亲朋日在眼，可以相周旋。","土风有不同，客意终未安。","花落草凄凄，青山啼杜鹃。"],"title":"寓居分宁去故乡千里不归者二年思念松楸成长句"}
