{"author":"陈著","id":139403,"strains":["仄仄平平仄仄仄，平平仄仄仄平平。","平平平仄仄平仄，平仄平平仄仄平。","仄仄平平平仄仄，平平平仄仄平平。","仄平仄仄平平仄，平仄平平仄仄仄。"],"paragraphs":["白首犹堪数里行，相过一笑见山堂。","残僧门径静于夜，新夏林塘暖自凉。","且借吟床娱半日，何妨归笠戴斜阳。","我来岂敢辞筋力，先陇松楸倚寺旁。"],"title":"四月八日携子侄到上乘偶成"}
