{"author":"陆游","id":37627,"strains":["仄仄平平仄仄平，平平仄仄仄平平。","仄平仄仄平平仄，平仄平平仄仄平。","平仄仄平平仄仄，仄平平仄仄平平。","仄平仄仄平平仄，仄仄平平仄仄平。"],"paragraphs":["墨入红丝点漆浓，闲将倦笔写秋容。","雨声已断时闻滴，云气将归别起峰。","斜日半穿临水竹，好风遥送隔城钟。","远游更动轻舟兴，太息何人解见从。"],"title":"秋雨初霁试笔"}
