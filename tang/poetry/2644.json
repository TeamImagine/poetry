{"author":"杜甫","id":2644,"strains":["○○平○○平平，仄平仄仄平仄平。","平仄○○仄仄○，平平仄仄仄仄○。","平平仄平仄仄仄，仄平仄平平仄平。","平平平○仄仄仄，○仄？仄仄平平。","仄仄平平平仄仄，平○平仄○平平。","○平仄仄平平仄，仄仄平平仄仄平。","平○平仄平仄仄，仄○平○仄平仄。","○平平○平平仄，仄平仄仄平平仄。","仄○平仄平平仄，仄仄平平仄平○。","平仄平仄仄平平，平平仄仄平平仄。","平平仄平○仄仄，仄○○仄平平仄。","仄○平平仄仄仄，平平仄仄平平仄。","平平仄仄仄仄○，平仄仄仄平平○。","仄仄仄平平仄仄，平平仄仄平平平。","平○仄○平平○，仄仄仄仄○仄平。","○平仄平平仄仄，平○仄仄平平○。","平仄仄仄平平仄，平平仄平平仄平。","平平仄仄○平仄，仄仄平平仄仄平。","仄仄仄平平仄仄，平平仄仄平平仄。","仄平平仄仄仄平，仄仄平平仄平仄。","仄仄平平仄平仄，平平仄仄平平仄。","平平仄仄仄仄平，仄仄仄仄平平仄。","平仄仄平平仄仄，平平○仄平平仄。","平仄仄仄仄平平，仄仄仄平○仄仄。"],"paragraphs":["中兴诸将收山东，捷书日报清昼同。","河广传闻一苇过，胡危命在破竹中。","祗残邺城不日得，独任朔方无限功。","京师皆骑汗血马，回纥喂肉葡萄宫。","已喜皇威清海岱，常思仙仗过崆峒。","三年笛里关山月，万国兵前草木风。","成王功大心转小，郭相谋深古来少。","司徒清鉴悬明镜，尚书气与秋天杳。","二三豪俊为时出，整顿乾坤济时了。","东走无复忆鲈鱼，南飞觉有安巢鸟。","青春复随冠冕入，紫禁正耐烟花绕。","鹤禁通霄凤辇备，鸡鸣问寝龙楼晓。","攀龙附凤势莫当，天下尽化为侯王。","汝等岂知蒙帝力，时来不得夸身强。","关中既留萧丞相，幕下复用张子房。","张公一生江海客，身长九尺须眉苍。","征起适遇风云会，扶颠始知筹策良。","青袍白马更何有，后汉今周喜再昌。","寸地尺天皆入贡，奇祥异瑞争来送。","不知何国致白环，复道诸山得银瓮。","隐士休歌紫芝曲，词人解撰河清颂。","田家望望惜雨干，布谷处处催春种。","淇上健儿归莫懒，城南思妇愁多梦。","安得壮士挽天河，净洗甲兵长不用。"],"title":"洗兵马"}
