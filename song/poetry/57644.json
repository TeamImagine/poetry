{"author":"梅尧臣","id":57644,"strains":["仄平仄仄平，仄仄仄仄平。","仄仄仄仄仄，平仄平仄平。","仄平仄平仄，仄平仄仄平。","仄仄仄平○，平仄仄仄平。","仄仄仄仄仄，平平仄平平。","平平仄仄仄，○平平仄平。","平○○仄仄，平仄○平○。","平平仄平仄，仄仄平仄平。"],"paragraphs":["乳乌不远飞，乳兽不远游。","异类尚有恋，人独安所求。","许侯恰为郡，乃甘贰一州。","得以奉双亲，时物供膳羞。","竹箭水顺疾，红旗插归舟。","归舟莫苦急，睢阳多旧俦。","丞相正喜士，樽酒应为留。","清源六千里，到日鱼蟹秋。"],"title":"送许当职方通判泉州"}
