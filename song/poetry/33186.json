{"author":"陆游","id":33186,"strains":["仄仄平平仄仄平，平平平仄仄平平。","平平仄仄平平仄，仄仄平平仄仄平。","仄仄平平平仄仄，平平平仄仄平平。","平平仄仄平平仄，仄仄平平仄仄平。"],"paragraphs":["许国虽坚鬓已斑，山南经岁望南山。","横戈上马嗟心在，穿堑环城笑虏孱。","日暮风烟传陇上，秋高刁斗落云间。","三秦父老应惆怅，不见王师出散关。"],"title":"观长安城图"}
