{"author":"陆游","id":40245,"strains":["仄仄平平仄仄平，仄平平仄仄平仄。","仄平仄仄平平仄，仄仄平平仄仄平。","仄仄平平平仄仄，平平仄仄仄平平。","平平仄仄平平仄，仄仄平平仄仄平。"],"paragraphs":["荻浦烟汀并海涯，一枝柔橹语咿哑。","久从野老非生客，惯寓僧庐胜在家。","乘兴村村俱有酒，逢春处处可寻花。","朝来雪霁梅初动，又向邮亭阅岁华。"],"title":"客亭"}
