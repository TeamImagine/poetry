{"author":"程俱","id":235394,"strains":["平平仄平平，仄仄仄仄仄。","○平仄平平，仄仄仄平仄。","平平仄平仄，仄仄仄平仄。","○○平平平，仄仄仄仄仄。","平平仄平平，平仄仄平仄。","平平平仄仄，仄仄仄○仄。","仄平仄平平，仄仄平仄仄。","仄平仄○平，仄仄○仄仄。","平平平仄仄，仄○平仄仄。","平平平平平，平仄仄○仄。","平○仄仄仄，仄仄平仄仄。","平平平平仄，平仄平○仄。","仄平平平仄，仄仄仄平仄。","○○仄平平，仄仄平仄仄。","平平仄平仄，仄仄仄平仄。","○平仄平平，仄仄仄平仄。","平平仄○○，平仄仄平仄。","平平仄仄平，仄仄平仄仄。"],"paragraphs":["贤愚孰无营，急景信可惜。","如何阖庐城，乃有此闲客。","怀安岂初志，运甓有余力。","相从无何乡，邂逅一日适。","虚窗得朝阳，寒凛作春色。","琴书罗棐几，一一净如拭。","画沙见奇踪，落屑非近识。","似追永和还，未觉正始隔。","峥嵘衡霍囿，莽苍云梦泽。","时华玄低卬，幽鸟共深寂。","谁驱此变幻，戏纳方丈域。","惭公倾春酿，浇我忧思积。","岂无车公语，顾匪伯仁匹。","长檠蜡华摧，起视霜月白。","酣歌美清夜，拥髻侍通德。","参差吐幽妍，凿落滟芳碧。","觥筹不留行，为问此何夕。","言归谢主人，五斗安可极。"],"title":"十月五日集季野家归作"}
