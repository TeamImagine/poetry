{"author":"袁燮","id":77213,"strains":["平仄仄平仄，仄平仄仄仄。","平平仄平仄，平仄仄平仄。","○平平○平，仄仄平平仄。","平平仄平平，仄仄仄仄仄。","○平仄平仄，仄仄仄平仄。","平平仄○平，仄仄平仄仄。","平平○○仄，○仄平仄仄。","？仄仄平○，仄仄平仄仄。","仄仄仄平仄，仄仄平仄仄。","仄仄仄平平，平仄仄○仄。","平仄仄平平，平○仄○仄。","平平平仄○，平平仄平仄。","仄仄仄○平，平仄仄仄仄。","平仄○仄平，仄仄平平仄。","仄仄仄平仄，仄仄平仄仄。","平仄○平平，仄平仄平仄。","平平仄平仄，平仄仄平仄。","仄仄仄平平，○仄仄平仄。"],"paragraphs":["良马苦羁馽，巨鱼畏网罟。","神龙独超轶，威焰莫能御。","嘘为寒空云，散作无边雨。","能幽复能明，可敬不可侮。","如何豢龙氏，狎玩等儿女。","巍然受其朝，劲气金石沮。","龙兮丧其魄，听命无敢拒。","矧复察秋毫，洞见龙肺腑。","饮食不强致，嗜好随所取。","日日饱甘滋，驯伏固其所。","谁谓有余知，拘牵乃如许。","人生天地间，良心实为主。","利欲汩其真，甘与俗子伍。","胡不鉴此图，保养虚明府。","道义有真乐，不羡圭与组。","于我如浮云，服膺圣师语。","吾家素风在，辛苦立门户。","勇决早抽身，从我涉幽圃。"],"title":"题豢龙图"}
