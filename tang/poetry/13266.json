{"author":"张籍","id":13266,"strains":["平平仄仄仄○仄，平仄仄仄仄仄仄。","仄平平仄仄仄平，○仄○平仄平仄。","平平仄仄平仄平，仄仄仄仄平平○。","平仄平平○仄仄，○平平仄平仄仄。","平平○仄仄平○，仄仄平○仄平仄。","○平仄○平仄仄，平平仄○仄仄仄。","平平仄仄仄仄平，仄平平仄平平平。"],"paragraphs":["黄门诏下促收捕，京兆尹系御史府。","出门无复部曲随，亲戚相逢不容语。","辞成谪尉南海州，受命不得须臾留。","身着青衫骑恶马，中门之外无送者。","邮夫防吏急諠驱，往往惊堕马蹄下。","长安里中荒大宅，朱门已除十二戟。","高堂舞榭锁管弦，美人遥望西南天。"],"title":"伤歌行"}
