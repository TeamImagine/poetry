{"author":"俞德邻","id":153223,"strains":["仄仄平平仄仄平，平平平仄仄平平。","平平仄仄平平仄，仄仄平平仄仄平。","平仄平平平仄仄，平平平仄平平平。","仄平平仄平平仄，平仄平平仄仄平。"],"paragraphs":["紫气浮关怅客情，琳宫羸卧绝逢迎。","长廊夜静蛩吟苦，古殿秋深鹤唳清。","勾漏丹砂何处问，蓝桥云液为谁倾。","卷帘残月斜窥牖，街鼓冬冬又五更。"],"title":"寓山阳天庆馆作"}
