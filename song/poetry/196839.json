{"author":"朱长文","id":196839,"strains":["仄仄平平仄仄平，仄平平仄仄平平。","平平平仄平平仄，仄仄平平仄仄平。","仄仄仄平平仄仄，平平仄仄仄平平。","平平仄仄平平仄，仄仄平平仄仄平。"],"paragraphs":["窃禄都无簿领迷，得钱邀客手频携。","春来佳景回三径，雪后晴波满一溪。","岁月易凋青鬓色，尘埃难上白云梯。","烦君枉驾惭荒索，空种梧桐待凤栖。"],"title":"次韵朱牧乐圃宴有感"}
