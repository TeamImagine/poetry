{"author":"欧阳修","id":79090,"strains":["仄仄仄仄平○○，平仄仄仄平○平。","平○仄仄仄仄仄，仄仄平仄平平平。","平平仄仄仄仄仄，平平仄仄○○平。","平平平仄平仄仄，仄仄仄仄平平平。","仄平平仄仄平仄，平仄仄仄○平平。","仄平仄仄仄○仄，仄仄平仄平○平。","平平平仄仄仄仄，平仄平仄平平○。","平平仄仄平仄仄，平仄平仄平平平。","平平仄仄仄平仄，仄仄仄仄平平平。","平平仄仄仄平仄，仄仄○仄○平平。","平平仄仄仄仄仄，仄仄○仄平平平。","平平平仄仄平仄，仄仄平仄仄仄○。","仄平仄仄平仄仄，仄仄平仄平○平。","平平仄仄仄仄仄，平平平平仄平平。","平平仄仄仄仄仄，仄仄平仄平平平。","仄○○平平平仄，平平仄○平仄平。","仄平平仄仄○仄，平平仄仄平平平。","平平仄仄仄仄仄，仄仄平仄平○○。"],"paragraphs":["子美寄我沧浪吟，邀我共作沧浪篇。","沧浪有景不可到，使我东望心悠然。","荒湾野水汽象古，高林翠阜相回环。","新篁抽笋添夏影，老枿乱发争春妍。","水禽闲暇事高格，山鸟日夕相啾喧。","不知此地几兴废，仰视乔木皆苍烟。","堪嗟人迹到不远，虽有来路曾无缘。","穷奇极怪谁似子，搜索幽隐探神仙。","初寻一径入蒙密，豁目异境无穷边。","风高月白最宜夜，一片莹浄铺琼田。","清光不辨水与月，但见空碧涵漪涟。","清风明月本无价，可惜祗卖四万钱。","又疑此境天乞与，壮士憔悴天应怜。","鸱夷古亦有独往，江湖波涛渺翻天。","崎岖世路欲脱去，反以身试蛟龙渊。","岂如扁舟任飘兀，红蕖渌浪摇醉眠。","丈夫身在岂长弃，新诗美酒聊穷年。","虽然不许俗客到，莫惜佳句人间传。"],"title":"沧浪亭"}
