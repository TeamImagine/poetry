{"author":"释行海","id":145911,"strains":["仄平平仄仄平平，仄仄平平仄仄平。","平仄仄平平仄仄，仄平平仄仄平平。","平平仄仄平平仄，平仄平平仄仄平。","平仄仄平平仄仄，仄平仄仄仄平平。"],"paragraphs":["别君容易见君难，三载无书去问安。","身在异乡春又老，梦回孤馆雨生寒。","江山有待人皆往，桃李无言客自看。","东望沃洲何处是，暮云重叠锁峰峦。"],"title":"寄一贯道"}
