{"author":"吴芾","id":18333,"strains":["仄仄平平仄仄平，平平平仄仄平平。","仄平平仄平平仄，仄仄平平仄仄平。","仄仄平平平仄仄，仄平仄仄仄平平。","仄平仄仄平平仄，平仄平平仄仄平。"],"paragraphs":["老去疏慵厌仕途，归来林下学真如。","不思身外千般事，只占人间一味愚。","但得清尊长对客，纵添白发亦从渠。","世间达宦多忧畏，胸次还能似我无。"],"title":"泽民因诵乐天欲留年少待富贵富贵不来年少去之句慨然有感遂广此意作诗相示余以谓人之会遇各自有时年少固不可留而时亦何可待乐天自不应出此语而泽民亦不应为此诗因反其意以和之  其一"}
