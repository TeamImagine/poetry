{"author":"郭祥正","id":192126,"strains":["平平平仄仄，仄仄仄平仄。","平仄仄仄仄，平平仄平仄。","仄○仄平仄，仄仄平仄仄。","平平仄平仄，仄仄仄平仄。","○平仄○仄，平平仄平仄。","平平仄平仄，仄仄仄平仄。","平○仄平仄，仄仄仄平仄。","平平平仄仄，仄仄平平仄。","仄○平平仄，仄仄平仄仄。","○平平仄平，仄平平仄仄。","平平○仄仄，平仄仄仄仄。","仄仄平仄平，仄○仄○仄。","○平仄仄仄，平平仄平仄。","仄仄平平平，仄仄○平仄。","平平平○仄，仄仄平平仄。","仄○平仄○，仄仄平仄仄。","仄平平仄平，平平仄平仄。"],"paragraphs":["先生辞太学，得邑治阳羡。","仁义稍施设，浇浮遂丕变。","讼庭寂无事，案几闲笔砚。","青山落樽酒，白鸟聚畦甸。","长桥跨空碧，溪光拖晴练。","追随斩蛟处，想象昔人见。","高吟壮魂魄，老句掣惊电。","休焉聊自放，性理还吾善。","忽闻新天子，下诏罗俊彦。","教由宗族先，六经咨讲辨。","先生应诏起，肝胆露万卷。","制度惟日新，渐磨岂闻倦。","长苗忌速揠，良金务多炼。","杳杳青云衢，阔步从兹践。","朝登诸王府，暮侍金銮殿。","勿兴山水思，固有夔卨愿。","寄声阳羡人，棠阴有余恋。"],"title":"送吴景山宫教供职"}
