{"author":"苏辙","id":198651,"strains":["平平仄仄平平仄，平仄平平仄仄平。","仄仄平平平仄仄，仄平仄仄仄平平。","平平仄仄平平仄，仄仄平平仄仄平。","仄仄仄平平仄仄，平平仄仄仄平平。"],"paragraphs":["年年看月茅檐下，今岁堂成月正圆。","自笑吾人强分别，不应此月倍婵娟。","虚窗每怯高风度，碧瓦频惊急雨悬。","七十老翁浑未惯，安居始觉贵公贤。"],"title":"中秋新堂看月戏作"}
