{"author":"郑晖老","id":27859,"strains":["仄仄平平仄仄平，仄平平仄仄平平。","平平仄仄平平仄，平仄平平仄仄平。","仄仄仄平平仄仄，仄平平仄仄平平。","平平仄仄平平仄，仄仄平平仄仄平。"],"paragraphs":["望及清秋到眼明，建溪溪上现长庚。","云间鸑鷟人间见，天上麒麟地上行。","释氏抱来真杰特，宝公摩后必奇英。","传家已有今衣钵，会见公侯衮衮生。"],"title":"贺郑簿生孙"}
