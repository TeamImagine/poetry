{"author":"刘克庄","id":115110,"strains":["仄仄平平仄仄仄，平平仄仄平平平。","仄平仄仄平平仄，仄仄平平仄仄平。","仄仄平平平仄仄，仄平仄仄仄平平。","仄平仄仄平平仄，仄仄平平仄仄仄。"],"paragraphs":["昔与诸贤共造廷，如风吹絮浪飘萍。","溘先忽忽同晨露，殿后晖晖独曙星。","未肯肩随金谷友，幸留面见草堂灵。","伯伦旧与吾通谱，欲往从之唤不醒。"],"title":"病起十首  其六"}
