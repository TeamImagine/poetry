{"author":"孔平仲","id":203922,"strains":["平平平仄平平仄，仄仄平平仄仄平。","仄仄平平平平仄，平平仄仄仄平平。","仄平平仄平平仄，仄仄平平仄仄平。","仄仄平平平仄仄，仄平仄仄仄平平。"],"paragraphs":["文章豪逸难为敌，格志孤高自出凡。","两岁论交重金石，今朝泣别倚松杉。","满江春碧围仙棹，入晓风轻送锦帆。","此去天涯皆独立，寂寥相望隔溪岩。"],"title":"送郭圣原归庐陵"}
