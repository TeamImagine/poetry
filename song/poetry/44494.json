{"author":"范成大","id":44494,"strains":["平平平仄仄平平，仄仄平平仄仄平。","仄仄平平仄平仄，平平仄仄仄平平。","平平仄仄平平仄，仄仄平平平仄平。","平仄平平平仄仄，平平仄仄仄平平。"],"paragraphs":["家山随处可行楸，荷锸携壶似醉刘。","纵有千年铁门限，终须一个土镘头。","三轮世界犹灰劫，四大形骸强首丘。","蝼蚁乌鸢何厚薄，临风拊掌菊花秋。"],"title":"重九日行营寿藏之地"}
