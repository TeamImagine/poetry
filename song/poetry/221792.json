{"author":"杜衍","id":221792,"strains":["仄平仄仄仄平平，仄仄平平仄仄平。","仄仄平平仄平仄，平平仄仄仄平平。","仄平仄仄平平仄，平仄平平仄仄平。","仄仄平平平仄仄，仄平仄仄仄平平。"],"paragraphs":["老来楷法不如初，试向闲斋习草书。","落笔何曾见飞动，雕章早已过吹嘘。","伯英比圣功难到，怀素称狂力有余。","若谓伊余堪继踵，只应缘木可求鱼。"],"title":"和孙珪秘丞"}
