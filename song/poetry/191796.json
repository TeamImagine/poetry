{"author":"郭祥正","id":191796,"strains":["○平平平平仄平，仄平仄仄平平平。","平○仄仄平仄仄，仄仄仄仄平○平。","仄平平平仄仄仄，仄仄○平平仄平。","平平仄仄平仄仄，○平仄仄○平平。","平平仄仄仄○仄，平仄仄○平仄平。","平平仄仄仄○○，仄平仄仄平平平。","仄平仄仄仄平仄，仄仄仄平平仄平。","仄○仄仄仄平仄，仄仄○仄平平平。","仄平平仄仄平仄，仄平平平平仄平。","平平仄仄仄平仄，仄仄仄仄○平平。","平平仄○仄仄仄，仄○仄平平仄平。","仄○仄仄仄仄仄，平仄仄仄○平平。","平平仄仄○仄○，仄平仄仄平平平。","平平仄仄仄仄仄，仄仄仄平平仄平。","仄平仄仄仄平仄，仄仄仄平平仄平。","仄平仄仄平平仄，平仄平平仄仄平。"],"paragraphs":["长沙城西湘水隅，道林古寺松门纡。","尝闻秀绝超五岳，果见气象吞重湖。","殿前衔花走白鹿，殿里沈烟焚玉炉。","何人塑出慈氏众，冠缨动活摇明珠。","高僧处处有遗迹，盘石坐禅龙虎俱。","唐人妙笔数欧沈，至今板上栖群乌。","五言七字又奇绝，此寺此堂天下无。","不缘薄宦岂能赏，勇往兼有儿孙扶。","贾生前席竟忧死，屈原怀沙终自诛。","投身及早卜幽隐，淡泊久乃胜甘腴。","云生岳峤月晦影，雨过橘洲猿夜呼。","细吟静境足自适，忠愤未合思捐躯。","趋玄饱读长者论，养真默合烟萝图。","千篇愧比老杜老，一节愿随孤竹孤。","况陪使者共游览，二谢弟晜真友于。","不知昔日杨常侍，何似今朝蔡大夫。"],"title":"游道林寺呈运判蔡中允昆仲如晦用杜甫元韵"}
