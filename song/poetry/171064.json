{"author":"陈元鉴","id":171064,"strains":["平平仄仄仄平平，仄仄平平仄仄平。","仄仄仄平平仄仄，平平仄仄仄平平。","平平仄仄平平仄，仄仄平平仄仄平。","仄仄仄平平仄仄，仄平平仄仄平平。"],"paragraphs":["英雄战守几春秋，虎踞龙蟠古石头。","北固只凭江水在，中原长对夕阳愁。","曹刘谩有经营志，王谢空遗富贵羞。","举目便怀千古恨，凤凰台上不须游。"],"title":"金陵怀古"}
