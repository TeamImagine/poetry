{"author":"梅尧臣","id":46419,"strains":["平仄平仄仄，仄仄仄仄平。","仄仄仄仄仄，仄仄平平平。","○○仄仄平，仄仄仄仄平。","仄仄○仄仄，仄平平仄平。","○平平？平，仄仄平仄○。","○平平○平，仄平平○仄。","平仄仄仄仄，仄仄仄仄平。","平平仄平仄，仄仄○平平。","仄仄平平仄，仄仄平仄平。","平仄○○平，平仄仄仄平。","仄仄平仄仄，仄仄○仄平。","仄仄○平仄，仄仄平仄○。","平平仄仄仄，仄仄○平平。","仄仄仄仄平，仄仄平仄○。","平平平仄仄，仄仄仄仄平。","仄平仄仄平，仄仄仄仄平。","仄平仄平仄，仄仄仄平平。","仄平○平平，仄平○仄平。","仄平平平仄，仄仄仄仄平。","平平仄仄仄，平仄平仄平。"],"paragraphs":["溪水今尚浅，涉马不及鞯。","岸口出近郭，野径通平田。","行行渡小桥，决决响细泉。","万木荫古殿，一灯明象筵。","长廊颜𫖳碑，字体家法传。","空堂裴相真，白髯垂过咽。","名迹两不灭，岂独画与镌。","高僧凿崖腹，建阁将云连。","秘此龙鸾迹，足使臣仆虔。","修竹间长松，森卫若被坚。","是必神物护，禹穴空岁年。","饭讫过山后，井傍携茗煎。","探幽偶转谷，忽视昭亭巅。","蔓草不识名，步侧时得牵。","幽禽声各异，可辨唯杜鹃。","似惊俗客来，聒聒两耳边。","弊庐隔城堞，畏暮遽言还。","道逢张罗归，鸟媒兼死悬。","遂同山梁雉，令我复喟然。","聊追一日事，书以为短篇。"],"title":"与二弟过溪至广教兰若"}
