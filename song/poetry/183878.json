{"author":"刘攽","id":183878,"strains":["平平平仄仄平平，平仄平平仄仄平。","平仄仄平平仄仄，平平平仄仄平平。","仄平仄仄平平仄，平仄平平仄仄平。","平仄平平仄平仄，平平仄仄仄平平。"],"paragraphs":["今秋乡里荐贤书，年少周郎智有余。","全得凤毛增意气，正联鸿翼上空虚。","汝南月旦评无愧，诸老先生谢不如。","衰白惭居丈人行，长风犹欲助吹嘘。"],"title":"周橦兄弟得解寄王教授察推"}
