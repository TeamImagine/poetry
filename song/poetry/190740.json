{"author":"韦骧","id":190740,"strains":["平平仄仄仄平平，平仄平平仄仄平。","仄仄平平平仄仄，平平平仄仄平平。","平平仄仄平平仄，仄仄平平仄仄平。","平仄仄平平仄仄，仄仄平仄仄平平。"],"paragraphs":["清江雀鲊冠江南，罝兔鲜腴美可参。","旅食寻常疑指动，铃斋方丈忽分甘。","行庖饤饾珍非八，下箸矜持嗅必三。","知味便知公意重，属餍宁以小人贪。"],"title":"行县坐野馆食次得所贶手墨兼惠雀鲊兔馔因以鄙句驰谢"}
