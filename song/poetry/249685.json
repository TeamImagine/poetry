{"author":"郭印","id":249685,"strains":["平○仄仄仄，仄仄平平仄。","平平仄仄平，仄仄平平仄。","仄仄仄仄○，平平仄平仄。","○平仄平平，平仄平平仄。","平平平仄○，仄仄平平仄。","仄平仄仄平，仄仄仄仄仄。","○○平平○，平仄仄平仄。","平平仄仄仄，○仄仄平仄。","平平仄仄平，平仄○平仄。","平平平平平，仄仄平平○。","平平○仄平，平仄平平仄。","仄平仄仄平，仄仄平平仄。","平平仄平仄，仄仄平仄仄。","平仄仄○平，平平平平仄。","仄○平○平，○平平○仄。","仄仄仄平平，平平平仄仄。","仄平平仄平，仄仄仄平仄。","平平平仄仄，○仄仄平仄。","仄仄仄平平，平○平仄仄。","○平仄平平，仄仄平仄仄。"],"paragraphs":["山行不作懒，杖策穷幽邃。","崎岖十里余，乃得桃源地。","竹树蓊以鲜，峰峦秀而媚。","娇云弄奇姿，啼鸟含幽意。","周遭帷幄中，一带江流驶。","始知造物悭，异境亦所秘。","行行松门深，钟磬出萧寺。","残僧五六辈，相顾各猜异。","须臾问讯通，颜色颇夷粹。","高堂清风多，起我无穷思。","提携更小庵，清绝非人世。","自怜学宦游，十载沉卑位。","功名与丘壑，两计皆未遂。","时变搅中肠，忧端丛千猬。","岂如山间僧，了无秋毫累。","一榻寄岩阿，烟霞为活讣。","脱身名利尘，洗耳市朝事。","兹游成邂逅，颇与宿心契。","晚日下层巅，踌躇聊自慰。","重来定何时，往往先梦寐。"],"title":"游杨村仁王院二十韵"}
