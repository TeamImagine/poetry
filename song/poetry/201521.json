{"author":"彭汝砺","id":201521,"strains":["平平仄仄仄平平，仄仄平平仄仄平。","仄仄仄平平仄仄，平平仄仄仄平平。","仄平仄仄仄平仄，平仄仄平平仄平。","仄仄仄平平仄仄，平平平仄仄平平。"],"paragraphs":["彭城事事似南都，顷岁曾分刺史符。","吏治甚惭前有召，民谣更愧昔无襦。","最思凤沼凤凰集，还见雁池鸿雁孤。","万事我今无一乐，扁舟归梦满江湖。"],"title":"送子开侍郎出守徐州"}
