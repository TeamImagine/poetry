{"author":"释德洪","id":228521,"strains":["平平仄仄平平仄，仄仄平平仄仄平。","平仄平平平仄仄，仄平仄仄仄平平。","仄平仄仄平平仄，仄仄平平仄仄平。","平仄仄平仄平仄，平平平仄仄平平。"],"paragraphs":["虚檐碧瓦临无地，吐月吞风六月寒。","帘卷烟光揺户牖，雨余岳色堕阑干。","侍儿自炷真龙脑，座客同分小凤团。","谁谓太平本无象，规模堪入画图看。"],"title":"题翠霭堂"}
