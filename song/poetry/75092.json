{"author":"赵蕃","id":75092,"strains":["仄仄平平仄仄平，仄平平仄仄平平。","平平仄仄平平仄，仄仄平平仄仄平。","平仄仄平平仄仄，平平仄仄仄平平。","平平仄仄平平仄，仄仄平平仄仄平。"],"paragraphs":["载酒俱期过阆仙，怅然何事独求船。","春风易远朝天旆，夜雨空成借榻眠。","谁谓此行真不遇，了知一笑欠前缘。","连朝定有新酬唱，到我凡当第几篇。"],"title":"签判丈见约同诸丈携酒过贾新之运属适以周侍郎过郡附舟谒之比到城周已先去既失见周又失与贾集不胜怅恨因成长句呈签判丈运属丈"}
