{"author":"常建","id":54503,"strains":["仄仄平仄平，仄仄平平平。","○仄仄仄平，平平平仄平。","仄仄仄平仄，仄平仄平平。","平平仄平仄，平仄平仄平。","平仄平仄○，平平仄平平。","平平仄平仄，仄仄平平平。","平仄仄平仄，仄平平仄平。","平平仄○仄，平仄平平平。"],"paragraphs":["梦寐升九崖，杳霭逢元君。","遗我太白峰，寥寥辞垢氛。","结宇在星汉，宴林闭氤氲。","檐楹覆余翠，巾舄生片云。","时往溪水间，孤亭昼仍曛。","松峰引天影，石濑清霞文。","恬目缓舟趣，霁心投鸟群。","春风又摇櫂，潭岛花纷纷。"],"title":"梦太白西峰"}
