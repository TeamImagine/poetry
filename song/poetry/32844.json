{"author":"陆游","id":32844,"strains":["仄仄平平仄仄平，平平仄仄仄平平。","平平仄仄平平仄，仄仄平平仄仄平。","仄仄仄平平仄仄，平平仄仄仄平平。","平平仄仄平平仄，仄仄平平仄仄平。"],"paragraphs":["忆在茶山听说诗，亲从夜半得玄机。","常忧老死无人付，不料穷荒见此奇。","律令合时方帖妥，工夫深处却平夷。","人间可恨知多少，不及同君叩老师。"],"title":"追怀曾文清公呈赵教授赵近尝示诗"}
