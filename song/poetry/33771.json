{"author":"陆游","id":33771,"strains":["仄仄平平仄仄平，平平仄仄仄平平。","平平仄仄平平仄，仄仄平平仄仄平。","仄仄仄平平仄仄，仄平平仄仄平平。","平平仄仄平平仄，仄仄平平仄仄平。"],"paragraphs":["弄檝渔舟水溅衣，兴阑却傍柳边归。","风平别浦沈新月，日落前村锁夕霏。","乍起鹭行横野去，欲栖鸦阵暗天飞。","诗情自合江湖老，敢恨功名与愿违。"],"title":"湖中暮归"}
