{"author":"释文珦","id":134166,"strains":["平平仄平平，平仄仄仄○。","平○平仄平，仄平仄平平。","仄平仄平○，仄仄平平平。","仄仄○平平，○平○平平。","平仄仄仄平，○平仄平仄。","平平平仄仄，平仄平仄平。","仄仄平平平，平平仄平平。","仄仄平○○，仄仄仄平平。","仄仄平○平，平平仄○仄。","平平○平仄，仄仄仄仄平。"],"paragraphs":["西岑我同流，常惜会面疏。","秋深来旧京，一尝造君庐。","感君故情深，馆我于恬虚。","十日更倡酬，闲踪颇虚邪。","人事那好乖，扁舟赋归与。","茫茫烟水隔，无使堪寄书。","万玉森筼筜，孤峰丽芙蕖。","挂梦于其间，栩栩复蘧蘧。","以我常思君，知君亦思予。","何时重携手，使此菀结舒。"],"title":"寄教西岑"}
