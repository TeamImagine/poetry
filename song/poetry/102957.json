{"author":"魏了翁","id":102957,"strains":["平○平平仄平仄，○○平平仄平仄。","平平仄平平仄仄，仄仄○○仄平仄。","仄平仄○仄平○，平平仄仄平平平。","平平仄仄仄仄仄，仄仄平平平平平。","仄平仄仄平平仄，平仄仄平平仄仄。","仄平仄仄仄平仄，○仄平平仄平仄。","平平仄仄平仄平，○平平仄平平平。","平平平仄平仄仄，平仄仄仄平○平。","平平仄仄平平平，仄平仄仄平平平。","平平○仄仄仄平，仄平平仄仄仄○。"],"paragraphs":["龙标之南路穷绝，峩峩群峰倚天胁。","顽云压谿鸢跕翅，很石横空马沟血。","叶君尺棰度崔嵬，朱霞白鹤云端来。","蛮邦自昔少此客，问此胡为乎来哉。","晓窗共话羲文易，千古圣贤心历历。","有时旧习未全忘，闲倚银河弄诗笔。","银河化作霜霰飞，苍龙移入天之西。","彭城风雨撩客梦，君起谓我吾其归。","牛羊冻卧鸿酸嘶，九州博大君安之。","人生行止各有时，愿崇明德慰远思。"],"title":"送吴门叶元老归浮光"}
