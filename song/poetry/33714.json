{"author":"陆游","id":33714,"strains":["仄仄平平平，平仄平仄仄。","平仄平平平，平仄平仄仄。","仄平平仄仄，仄仄平仄仄。","平平仄平仄，平仄仄仄仄。","平平平仄仄，仄仄仄平仄。","仄平仄仄平，○平仄平仄。"],"paragraphs":["大舸凌惊涛，飞度青玉峡。","虚壁云蒙蒙，阴洞风飒飒。","拂天松盖偃，入水山脚插。","炎曦忽摧破，亭午手忘箑。","悬知今夜喜，月白宿沙夹。","旷哉七泽游，盟鸥不须歃。"],"title":"舟出下牢关"}
