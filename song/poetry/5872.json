{"author":"张元干","id":5872,"strains":["平平仄仄仄平平，平仄平平仄仄平。","平仄平平仄平仄，平平平仄仄平平。","仄平仄仄平平仄，仄仄平平仄仄平。","仄仄平平平仄仄，平平仄仄仄平平。"],"paragraphs":["山人不省大明宫，怀昔幽寻自改容。","庐阜东西二林寺，钱塘南北两高峰。","百年有尽云归壑，万事无边月挂松。","满院苍苔重到日，秋光欲滴向人浓。"],"title":"次韵钱申伯游东山既归述怀之章"}
