{"author":"陈著","id":139491,"strains":["仄平平仄仄平平，平仄平平仄仄平。","仄仄仄平平仄仄，仄平仄仄仄平平。","仄平平仄仄平仄，平仄平平平仄平。","平仄平平仄仄仄，平平仄仄仄平平。"],"paragraphs":["两家昆季贺正来，投辖留连肯放回。","恰第四朝春正好，合三百岁老相陪。","有光西洛菜羹社，同醉东坡蕉叶杯。","何似添侬八十一，呼为五老共徘徊。"],"title":"次韵张子华寄示正月四日与其兄及俞叔可兄弟四人会饮诗"}
