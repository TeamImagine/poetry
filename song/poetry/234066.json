{"author":"张扩","id":234066,"strains":["○仄○仄仄，平平仄平平。","平平仄仄仄，仄仄仄仄平。","平平仄仄仄，平仄仄仄平。","平仄仄○仄，平仄仄○平。","平平仄平平，平仄仄仄平。","平○仄平平，○仄平平平。","平平仄仄仄，仄仄平仄平。","平平仄仄平，仄平○仄○。","仄平平平平，仄仄平平平。","仄○平仄平，仄仄平仄平。","平平仄仄仄，仄仄仄仄平。","仄仄仄○仄，仄仄平平平。"],"paragraphs":["三峡占地崄，风涛涨高秋。","君还席未稳，忽理上水舟。","潭潭御史府，登用第一流。","持斧亦间遣，平反要分忧。","岷峨接家山，民瘼不待求。","身从日边来，弹压西南州。","风烟乱老眼，转觉诗语遒。","平生补衮心，敢为衣锦留。","赋归摩刀环，趣觐瞻前旒。","会收岩壑姿，入缀鹓鹭游。","谁云蜀道远，笑却万里愁。","滟滪漫如马，莫作忠臣羞。"],"title":"送王宾察院提点成都府路刑狱"}
