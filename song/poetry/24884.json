{"author":"余靖","id":24884,"strains":["○平仄平仄，平仄仄平平。","平平仄仄平，仄仄仄平○。","平仄仄仄仄，仄仄平平平。","仄仄仄平仄，平仄平平平。","平平仄仄平，平仄平平平。","仄平平仄仄，平仄平平平。","平仄平仄仄，仄平平仄平。","仄仄○平仄，仄仄仄平○。","平平仄平仄，○平平仄平。","仄仄平平仄，平仄仄平仄。","平平仄平仄，仄仄仄平平。","平平平仄仄，仄仄平平平。","平仄仄仄仄，仄平平仄平。","平仄仄仄平，平平○仄平。","仄仄○平仄，仄仄平仄平。","平仄仄平仄，平平仄仄平。"],"paragraphs":["峤南足暄候，秋叶不凋霜。","孤根自北来，绣蘂忽葩张。","嗟尔本国艳，秀色含天香。","淑气入春萼，园苑生辉光。","豪家走钿车，珠翠妍新妆。","贵门陈广宴，金碧开华堂。","惟恐风雨至，不羞歌舞狂。","意态占韶景，众媚曷能妨。","今兹植荒圃，空斋围短墙。","节物寒蝉后，林木野梅傍。","胡为吐奇卉，特此昧温凉。","祇知逢日暖，岂测非春阳。","蜂蝶不尔采，坏栏啼夜螀。","伊予久杜门，荆榛三径荒。","独酌难成醉，徙倚徒徬徨。","怜尔守常性，幽丛不改芳。"],"title":"南斋新植牡丹初冬忽开数朵爱玩不已因而感咏呈知郡中舍"}
