{"author":"李流谦","id":30653,"strains":["平平仄仄仄平仄，平仄平平仄平仄。","仄仄平仄平仄平，仄仄仄仄仄平仄。","平仄○仄仄平平，仄平仄平平仄仄。","○平仄仄平平仄，仄平仄平仄平仄。","仄平平平仄平仄，仄平仄仄○平仄。","仄仄仄仄平仄平，仄平仄仄平平仄。","平平仄仄平平平，平平平平仄平仄。","仄平仄仄平仄○，平平仄平仄平仄。","仄仄平平仄仄平，仄平平平仄仄仄。"],"paragraphs":["乾坤不许一尘隔，谁倒天河濯秋色。","鹄鹭心性冰雪魂，造物着意不仓卒。","星斗并焕仰斯文，准绳不愆宗绝德。","当年只作充闾喜，不知此人系邦国。","锦囊名章小游戏，上公启齿叹孤出。","太白要是天上人，少陵屡作诸侯客。","朝来日照黄金卮，诸生登堂作生日。","凤麟媲德公厌闻，丹砂续年笑无益。","试问公家白发翁，五千微言不老术。"],"title":"代人上李制参生辰"}
