{"author":"李廌","id":218807,"strains":["平平仄平○仄平，仄仄仄仄○平○。","平平仄仄仄仄仄，仄仄平仄平仄平。","仄仄仄仄平，仄仄平○仄。","仄仄仄仄仄仄平，平平仄平平平仄。","平○平仄平平平，平平仄平仄仄仄。","平仄仄仄平平平仄平仄，仄仄仄仄仄○仄。","仄平仄仄平平平，仄仄平平仄平仄，平平平平仄仄仄。","仄○仄平仄仄仄，平○仄仄仄平仄。","仄○○平仄平仄，平平平○仄仄仄。","仄仄平仄仄平仄，仄仄○平仄仄仄。","仄仄仄仄平○仄，平平仄仄仄平仄，仄平仄仄平仄仄。","仄平仄平○，平平仄平仄。","平平平，仄平仄。","平平仄，○平仄。","平平○平仄仄仄，仄仄平平仄平仄。","○○仄仄仄仄仄，仄仄平平平仄仄。"],"paragraphs":["平生不为轻薄游，故亦未作相逢行。","寻常木彊畏犯义，直欲端彦规后生。","有客性不羁，谓我何泥固。","太上立德次立功，痴儿乃为功名悮。","颜回穷冻终何成，东山饿夫适自苦。","君不见白杨依依北邙墓，断碣灭裂碍行路。","髑髅物化今何为，剑钺虽存委为土，痴儿胡为不早悟。","我闻是言笑不顾，抠衣布武出门去。","杳如乘鸾向烟雾，精神流离不自据。","想像仿佛若神遇，果见姣姬拾翠羽。","縠袂障日扬轻素，芙蕖倒影碧波媚，薄云映日光未吐。","冶容异公行，联娟美无度。","惊翩翩，下烟渚。","游翔嫷，将高举。","为怜牵牛久独处，欲解明珰赠交甫。","临行惠我不语意，定驾星𫐌为暮雨。"],"title":"相逢行"}
