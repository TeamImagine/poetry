{"author":"董嗣杲","id":154759,"strains":["平平平仄仄平平，仄仄平平平仄平。","平仄仄仄平仄仄，仄平平仄仄平平。","仄平平仄平平仄，平仄平平仄仄平。","平仄仄平平仄仄，仄平平仄仄平平。"],"paragraphs":["篱东佳友手曾删，莫把南山提眼看。","荒径可供元亮采，落英惟许屈平餐。","艳锺金气中分晚，香袅清霜独傲寒。","谁插满头开笑口，翠微亭北倚阑干。"],"title":"菊花"}
