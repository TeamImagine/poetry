{"author":"吕温","id":11676,"strains":["仄平仄平仄，仄仄仄平○。","平平○平平，仄仄平平○。","○仄仄平仄，平平平仄平。","○平仄平仄，仄仄平平平。","平仄平仄仄，仄仄平仄平。","平平平平仄，仄仄平平平。","仄仄平仄仄，平平仄○平。","仄平平仄仄，仄○仄平平。","仄仄○平仄，平平仄平平。","仄平平○仄，仄仄仄平平。","仄仄仄仄平，平平仄平平。","平平仄平仄，平仄仄平平。"],"paragraphs":["少陵最高处，旷望极秋空。","君山喷清源，脉散秦川中。","荷锸自成雨，由来非鬼工。","如何盛明代，委弃伤豳风。","泾灞徒络绎，漆沮虚会同。","东流滔滔去，沃野飞秋蓬。","大禹平水土，吾人得其宗。","发机回地势，运思与天通。","早欲献奇策，丰财叙西戎。","岂知年三十，未识大明宫。","卷尔出岫云，追吾入冥鸿。","无为学惊俗，狂醉哭途穷。"],"title":"登少陵原望秦中诸川太原王至德妙用有水术因用感叹"}
