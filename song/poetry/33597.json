{"author":"陆游","id":33597,"strains":["仄平仄平仄，仄平仄仄平。","仄平仄仄平，仄仄平平平。","仄平仄○仄仄仄，平仄仄仄平平平。","仄平仄仄？平平，平仄仄平仄仄平。","平平仄平仄，仄仄仄仄平。","仄仄仄仄平，○平仄仄平。","平平仄仄○平仄，○仄仄平○○平。","仄仄仄仄平，仄仄○平平。","仄仄仄仄平平平，仄仄平平仄平平。","仄平○仄平仄仄，仄○仄平○仄○。"],"paragraphs":["世言九州外，复言大九州。","此言果不虚，仅可容吾愁。","许愁亦当有许酒，吾酒酿尽银河流。","酌之万斛玻瓈舟，酣宴五城十二楼。","天为碧罗幕，月作白玉钩。","织女织庆云，裁成五色裘。","披裘对酒难为客，长揖北辰相献酬。","一饮五百年，一醉三千秋。","却驾白鳯骖斑虬，下与麻姑戏玄洲。","锦江吹笛余一念，再过剑南应小留。"],"title":"江楼吹笛饮酒大醉中作"}
