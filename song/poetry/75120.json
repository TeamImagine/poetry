{"author":"赵蕃","id":75120,"strains":["仄平平仄仄平平，平仄平平仄仄平。","仄仄平平仄仄仄，仄平仄仄仄平平。","仄平仄仄平平仄，仄仄平平仄仄平。","仄仄平平仄平仄，仄平仄仄仄平平。"],"paragraphs":["旧闻良月似春时，真有梅花如许枝。","绿萼深宜翠羽宿，静香独许蜜蜂知。","木犀莫道开能再，庭菊无嗟晚乃移。","不是南方地偏暖，宠光潜已落天涯。"],"title":"九月十六日文兴折赠绿萼梅数枝花多而甚香非寻常梅花比也"}
