{"author":"黄庭坚","id":206387,"strains":["仄平仄平仄平仄，平仄平平平仄仄。","仄平平仄仄平平，平○平平仄平仄。","仄○平仄平平平，仄仄仄○平仄仄。","仄○仄仄仄仄平，仄仄仄仄平平仄。","仄平？平仄平平，仄平仄仄平仄仄。","平平平仄仄○平，仄仄仄平平仄仄。","仄仄平平仄仄平，仄平平平仄平仄。","○平仄平仄平仄，仄○平平仄平仄。","仄平○平平仄平，平仄平平仄平仄。","仄平平仄仄平平，平平仄平仄○仄。","平平仄仄○仄仄，平仄平平仄○仄。","仄平○仄○仄平，平平○仄仄仄平。","仄仄平平仄平仄，平仄仄平仄○○，仄平○平仄平平。"],"paragraphs":["翰林尚书宋公子，文采风流今尚尔。","自疑耆域是前身，囊中探丸起人死。","貌如千岁枯松枝，落魄酒中无定止。","得钱百万送酒家，一笑不问今余几。","手挥琵琶送飞鸿，促弦聒醉惊客起。","寒虫催织月笼秋，独雁叫群天拍水。","楚国羁臣放十年，汉宫佳人嫁千里。","深闺洞房语恩怨，紫燕黄鹂韵桃李。","楚狂行歌惊市人，渔父拏舟在葭苇。","问君枯木著朱绳，何能道人意中事。","君言此物传数姓，玄璧庚庚有横理。","闭门三月传国工，身今亲见阮仲容。","我有江南一丘壑，安得与君醉其中，曲肱听君写松风。"],"title":"听宋宗儒摘阮歌"}
