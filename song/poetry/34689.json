{"author":"陆游","id":34689,"strains":["平平仄仄仄○仄，仄平？仄仄○仄。","仄平平平平○仄，仄平仄仄仄仄仄。","平仄仄平平仄仄，仄平仄平仄平仄。","仄○仄仄仄？仄，仄仄平平○？仄。","平平仄仄仄平仄，仄平仄仄仄平仄。","平平仄仄仄仄平，○○仄仄平平仄。"],"paragraphs":["唐安薏米白如玉，汉嘉栮脯美胜肉。","大巢初生蚕正浴，小巢渐老麦米熟。","龙鹤作羮香出釜，木鱼瀹葅子盈腹。","未论索饼与饡饭，最爱红糟并缹粥。","东来坐阅七寒暑，未尝举箸忘吾蜀。","何时一饱与子同，更煎土茗浮甘菊。"],"title":"冬夜与溥庵主说川食戏作"}
