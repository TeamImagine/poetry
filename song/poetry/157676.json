{"author":"韩维","id":157676,"strains":["仄平○仄平，仄仄平平平。","平平仄仄仄，仄仄仄仄平。","平平平平平，平仄仄仄平。","○平仄平仄，仄○○平平。","平平仄仄平，仄仄平平平。","平仄仄仄仄，仄○平仄平。","平平平仄平，仄仄仄仄○。","○平平○仄，仄仄平仄平。","仄仄平仄○，平平仄平平。","仄平仄仄仄，仄仄仄平平。"],"paragraphs":["故人从我游，里闬非潇湘。","文章老益壮，欲掩李杜光。","新诗来连翩，奔走获与臧。","调高岂能继，爱重如琳琅。","春风动地来，急雨催群芳。","梅蕊亦已落，坐看飞絮狂。","谁能于此时，默默但退藏。","且倾杯中物，莫顾腰下章。","缓舞金缕衣，高歌玉炉香。","白头自有乐，岂愧少年场。"],"title":"奉酬乐道"}
