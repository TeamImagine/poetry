{"author":"刘克庄","id":109966,"strains":["仄仄平平仄仄平，平平仄仄仄平平。","平平仄仄平平仄，平仄平平仄仄平。","平仄平平平仄仄，平平仄仄仄平平。","平平仄仄平平仄，仄仄平平仄仄平。"],"paragraphs":["十里稀逢寸地平，且无木影荫人行。","凫飞难学王乔舄，鱼贯全如邓艾兵。","樵子献花簪帽重，山灵供水入瓢清。","扪萝莫怪匆匆下，恐赚林僧束炬迎。"],"title":"与客登壶山绝顶"}
