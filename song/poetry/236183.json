{"author":"李光","id":236183,"strains":["平平仄仄仄平平，仄仄平平仄仄平。","平仄平平平仄仄，平平平仄仄平平。","仄平平仄平平仄，仄仄平平仄仄平。","仄仄平平平仄仄，仄平平仄仄平平。"],"paragraphs":["全家卜筑面孱颜，变态烟云坐卧看。","丘壑时应携妓女，阶庭还见产芝兰。","水涵山影千寻碧，路转松阴十里寒。","杖策它年容叩户，尽驱佳处入毫端。"],"title":"象台"}
