{"author":"孙觌","id":239433,"strains":["平仄平平仄仄平，仄平平仄仄平平。","平平平仄平平仄，平仄平平仄仄平。","仄仄平平平仄仄，仄平平仄仄平平。","平平仄仄平平仄，仄仄平平仄仄平。"],"paragraphs":["云梦平吞八九宽，紫髯红颊秀春峦。","天边鸿雁心应折，竿上鲸鲵肉未寒。","倦听山城鸣鼓角，喜瞻衡宇挂衣冠。","培风好上天南去，莫遣荆榛簉孔鸾。"],"title":"次韵叔毅兄佳什"}
