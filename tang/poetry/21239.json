{"author":"杜牧","id":21239,"strains":["平平仄平仄，平仄仄○平。","○○仄平仄，仄○平仄仄。","仄仄仄平仄，仄○平平平。","平平仄仄仄，仄仄平仄○。","仄仄仄仄仄，平仄平仄平。","平平仄仄仄，仄仄仄平平。","平平仄平仄，仄仄仄平平。","平仄平仄仄，仄平平平平。","平平仄平仄，仄仄仄平平。","仄仄仄仄平，仄仄平○平。","平平仄平○，平仄仄平○。","平平仄平仄，平仄仄平平。","平仄仄平仄，仄仄仄平平。","平平仄仄平，仄仄仄平平。","平平平仄仄，平仄○平平。","平平仄平仄，仄仄仄平平。","○平仄平仄，仄仄仄平平。","仄平仄仄仄，平平○仄平。","仄○平仄仄，平平平仄平。","○平仄平平，仄仄仄仄平。","仄平仄仄仄，仄仄仄平平。","○○仄○仄，仄仄仄平平。","平仄仄平仄，平仄仄平平。","仄仄平仄平，平平平仄平。","○平平仄仄，平仄仄平平。","平平仄仄仄，○仄仄○○。","仄平○仄仄，仄仄仄平平。","平平仄仄仄，仄仄仄○平。","仄仄平平仄，平平仄仄平。","平平仄平仄，仄仄仄○○。","平仄仄仄仄，仄平平仄平。","平○仄仄仄，仄仄平平平。","仄仄平平○，○平平平○。","仄仄平仄仄，仄仄平平平。","仄平仄仄仄，平仄平平平。","平仄仄平平，仄仄仄平平。","仄仄仄仄平，仄仄仄平平。","仄仄仄仄○，仄平平仄平。","平仄仄平仄，仄仄平平平。","平平仄平平，仄仄平平平。","平仄仄平平，仄仄平仄仄。","仄仄仄仄仄，仄平仄○○。","仄平仄平仄，仄平○仄平。","平仄仄仄仄，仄平仄仄○。","平平仄仄仄，仄平平○平。","平平仄平仄，仄仄仄○平。","仄○仄○仄，平仄○○平。","仄平仄仄仄，平○平仄平。","平仄仄平仄，仄平平仄平。","仄○仄○仄，平仄仄○平。","仄仄仄平仄，平仄仄平平。","仄平平平仄，仄平平平平。","仄平平平○，仄平平平平。","仄平仄仄仄，仄仄平○平。","平平仄平仄，○仄仄平平。","平平仄○仄，平仄仄仄平。"],"paragraphs":["京江水清滑，生女白如脂。","其间杜秋者，不劳朱粉施。","老濞即山铸，后庭千双眉。","秋持玉斝醉，与唱金缕衣。","濞既白首叛，秋亦红泪滋。","吴江落日渡，灞岸绿杨垂。","联裾见天子，盼眄独依依。","椒壁悬锦幕，镜奁蟠蛟螭。","低鬟认新宠，窈袅复融怡。","月上白璧门，桂影凉参差。","金阶露新重，闲捻紫箫吹。","莓苔夹城路，南苑雁初飞。","红粉羽林仗，独赐辟邪旗。","归来煮豹胎，餍饫不能饴。","咸池升日庆，铜雀分香悲。","雷音后车远，事往落花时。","燕禖得皇子，壮髪绿緌緌。","画堂授傅姆，天人亲捧持。","虎睛珠络褓，金盘犀镇帷。","长杨射熊罴，武帐弄哑咿。","渐抛竹马剧，稍出舞鸡奇。","崭崭整冠珮，侍宴坐瑶池。","眉宇俨图画，神秀射朝辉。","一尺桐偶人，江充知自欺。","王幽茅土削，秋放故乡归。","觚棱拂斗极，回首尚迟迟。","四朝三十载，似梦复疑非。","潼关识旧吏，吏髪已如丝。","却唤吴江渡，舟人那得知。","归来四邻改，茂苑草菲菲。","清血洒不尽，仰天知问谁。","寒衣一匹素，夜借邻人机。","我昨金陵过，闻之为歔欷。","自古皆一贯，变化安能推。","夏姬灭两国，逃作巫臣姬。","西子下姑苏，一舸逐鸱夷。","织室魏豹俘，作汉太平基。","误置代籍中，两朝尊母仪。","光武绍高祖，本系生唐儿。","珊瑚破高齐，作婢舂黄糜。","萧后去扬州，突厥为阏氏。","女子固不定，士林亦难期。","射钩后呼父，钓翁王者师。","无国要孟子，有人毁仲尼。","秦因逐客令，柄归丞相斯。","安知魏齐首，见断箦中尸。","给丧蹶张辈，廊庙冠峩危。","珥貂七叶贵，何妨戎虏支。","苏武却生返，邓通终死饥。","主张既难测，翻覆亦其宜。","地尽有何物，天外复何之。","指何为而捉，足何为而驰。","耳何为而听，目何为而窥。","己身不自晓，此外何思惟。","因倾一樽酒，题作杜秋诗。","愁来独长咏，聊可以自怡。"],"title":"杜秋娘诗"}
