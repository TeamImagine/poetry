{"author":"韩维","id":157839,"strains":["仄仄平平仄仄平，平平平仄仄平平。","平平仄仄平平仄，仄仄平平仄仄平。","仄仄仄平平仄仄，仄平平仄仄平平。","平平仄仄平平仄，平仄平平仄仄平。"],"paragraphs":["浴凤池边雪舞风，题诗高揖杜陵翁。","怀人共惜车音断，对酒须论盏底空。","授简久虚梁苑候，引舟谁过剡溪中。","今朝白雪闻君咏，千载风流未觉穷。"],"title":"和永叔雪"}
