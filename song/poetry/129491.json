{"author":"李曾伯","id":129491,"strains":["仄仄平平仄仄平，仄平仄仄仄平平。","仄平仄仄仄平仄，平仄仄平仄仄平。","平仄仄平平仄仄，平平平仄仄平平。","平平仄仄平平仄，仄仄平平仄仄平。"],"paragraphs":["一老风流两社间，至今膏馥尚留残。","典刑已矣墨犹润，生死以之盟未寒。","淮海属心知士苦，山林投分只儒酸。","灯前掩袂空三叹，盍与传诸琬琰看。"],"title":"和总幕刘景文题杜立斋遗翰诗韵"}
