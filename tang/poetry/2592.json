{"author":"杜甫","id":2592,"strains":["仄平仄仄平，仄仄仄○仄。","仄仄○仄仄，○平仄平仄。","○○仄平平，仄仄仄平仄。","仄仄仄平平，○平仄○仄。","平平平○平，仄仄仄仄仄。","平仄平平平，平平仄平仄。","仄平平仄仄，仄仄○平仄。","平仄平平平，仄平仄平仄。","平平仄平平，仄仄平○仄。","仄仄平平仄，平平平平仄。","平平平平平，仄仄仄平仄。","仄仄平平平，平平仄○仄。"],"paragraphs":["出门复入门，两脚但如旧。","所向泥活活，思君令人瘦。","沈吟坐西轩，饮食错昏昼。","寸步曲江头，难为一相就。","吁嗟呼苍生，稼穑不可救。","安得诛云师，畴能补天漏。","大明韬日月，旷野号禽兽。","君子强逶迤，小人困驰骤。","维南有崇山，恐与川浸溜。","是节东篱菊，纷披为谁秀。","岑生多新诗，性亦嗜醇酎。","采采黄金花，何由满衣袖。"],"title":"九日寄岑参"}
