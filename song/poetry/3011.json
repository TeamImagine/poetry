{"author":"傅察","id":3011,"strains":["仄平平仄仄平平，仄仄平平仄仄平。","平仄平平平仄仄，平平仄仄仄平平。","仄平仄仄平平仄，仄仄平平仄仄平。","仄仄平平平仄仄，仄平仄仄仄平平。"],"paragraphs":["一方明月落长空，万里余辉鏁玉栊。","蝉韵啾啾来远木，槐云袅袅弄清风。","共邀载酒陶彭泽，走访谈经戴侍中。","景物萧然无限思，靓妆应许过墙东。"],"title":"次韵申泮宫直宿早秋四首  其三"}
