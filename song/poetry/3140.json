{"author":"陈与义","id":3140,"strains":["平平仄仄仄平平，仄仄平平仄仄平。","仄仄仄平平仄仄，平平仄仄仄平平。","平平仄仄平平仄，仄仄平平仄仄平。","仄仄平平平仄仄，平平仄仄仄平平。"],"paragraphs":["黄鸡白日唱初阑，便觉杯觞耐薄寒。","坐上客多真足乐，床头易在不须看。","更思深径挼红蕊，政待移厨洗玉盘。","苦恨重城催兴尽，归时落日尚云端。"],"title":"张迪功携诗见过次韵谢之二首  其二"}
