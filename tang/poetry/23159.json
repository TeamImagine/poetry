{"author":"张九龄","id":23159,"strains":["平仄仄平仄，平仄仄平平。","平仄仄平仄，平平仄仄○。","仄平仄平仄，平仄仄平平。","仄仄仄平仄，○平平仄平。","仄平○仄仄，平○仄平平。","仄仄平平仄，○○平○平。","○平仄平仄，仄仄仄平平。","仄仄平平仄，平平仄仄平。","仄平平仄仄，平仄仄○平。"],"paragraphs":["园绮值秦末，嘉遁此山阿。","陈迹向千古，荒途始一过。","硕人久沦谢，乔木自森罗。","故事昔尝览，遗风今岂讹。","泌泉空活活，樵叟独皤皤。","是处清晖满，从中幽兴多。","长怀赤松意，复忆紫芝歌。","避世辞轩冕，逢时解薜萝。","盛明今在运，吾道竟如何。"],"title":"商洛山行怀古"}
