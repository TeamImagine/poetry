{"author":"杨亿","id":210517,"strains":["平平仄仄仄平平，仄仄平平仄仄平。","平仄平平平仄仄，平平仄仄仄平平。","仄平仄仄平平仄，仄仄平平仄仄平。","仄仄仄平平仄仄，平平仄仄仄平平。"],"paragraphs":["春闱三上败垂成，白雪新吟思转清。","修竹园中曾献赋，慈恩塔下未题名。","禹门烧尾他年事，楚客悲秋此日情。","道在不须忧晚达，抟风九万是前程。"],"title":"次韵和章频下第书怀之什"}
