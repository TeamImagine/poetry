{"author":"苏辙","id":198065,"strains":["仄平平仄平平仄，平仄平平平仄平。","平仄仄平平仄仄，平平平仄仄平平。","仄平仄仄平平仄，仄仄平平仄仄平。","平仄仄平平仄仄，平平仄仄仄仄平。"],"paragraphs":["已收蚕麦无多日，旋喜山川同一云。","禾黍趁时青覆垅，池塘流润渌生文。","两宫尚废清晨集，中禁初消永夜薰。","仓粟半空民望足，深耕疾耨肯忘君。"],"title":"次韵张问给事喜雨"}
