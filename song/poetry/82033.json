{"author":"孙应时","id":82033,"strains":["仄平仄平仄，平○平平平。","仄仄仄仄平，平仄平仄平。","平平仄仄平，平平仄○平。","平○仄平仄，仄仄平平平。","平平仄平仄，仄仄平仄平。","平○仄仄仄，仄仄○仄○。","仄仄仄仄平，仄仄仄仄平。","平平仄平平，平平仄平平。"],"paragraphs":["靖康建炎事，尝闻诸公言。","志士日夕心，呜咽声气吞。","新亭五十年，尘埃尚中原。","君王大经略，梦想天河翻。","时情习安宴，未办酬国恩。","修攘亦有序，此事难遽论。","所要夙昔怀，勿以暮气昏。","为公一悲歌，风云澹乾坤。"],"title":"送台州沈虞卿使君入朝  其二"}
