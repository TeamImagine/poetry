{"author":"方回","id":147801,"strains":["仄平仄平仄，仄仄仄○平。","平仄仄○仄，仄仄平仄○。","平仄仄平仄，平平平仄平。","平仄仄仄仄，平平平仄平。","仄仄仄仄平，仄仄平平平。","平平仄仄仄，平平仄○平。","仄平仄仄仄，平平仄仄平。","平平仄○仄，仄仄仄○○。","仄仄仄仄仄，仄仄仄仄平。","仄仄仄仄仄，仄○平仄平。","平平仄○仄，仄仄仄仄○。","仄平仄仄仄，仄仄仄仄○。","仄仄仄仄仄，仄仄平平平。","平平仄平仄，仄仄平平平。","仄平仄仄仄，平仄平仄平。","仄○仄平仄，仄仄平仄平。","平○○平仄，仄仄平○平。","仄仄仄仄平，仄仄仄仄○。","平平仄仄仄，仄仄仄平平。","平平仄仄仄，○○仄平平。","平仄仄仄平，仄○平平平。","仄仄平仄仄，平平平仄平。","仄平仄○仄，仄平平仄平。","仄平仄仄平，平仄平平平。"],"paragraphs":["我家歙山下，不满五顷田。","捐弃已过半，岂不为子钱。","兵甲跨江海，喧豗逾十年。","零落殆万卷，荒凉余数椽。","借使尽售之，事亦关诸天。","平生鄙货殖，黄金散如烟。","孰知两鬓雪，枯肠几不𫗴。","无忧恐难老，故遣百虑煎。","乐者未必寿，死返在我先。","属有客语我，法当营冢阡。","儿曹勿过计，葬穴自有缘。","只鸡可以祭，故絮亦足缠。","但戒效俚俗，佛事徒喧阗。","文公有家礼，夙已书诸篇。","父贫至累子，能不心恻然。","揣量内无愧，视世差独贤。","囊中了无物，积稿诗三千。","讵敢望放翁，至有万首传。","严陵所寓屋，稍已割东偏。","邻翁觅菜地，更当乞西壖。","今我欲裹粮，一泛涛江船。","永谢麟阁梦，宁垂鼋鼎涎。","故人傥相济，匪伊归棹旋。","紫阳政自佳，携汝追群仙。"],"title":"示长儿存心"}
