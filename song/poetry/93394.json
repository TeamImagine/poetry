{"author":"戴复古","id":93394,"strains":["平平仄仄平仄平，仄仄仄仄平平平。","仄仄○○仄仄仄，○○仄仄仄平平。","仄平平平仄平仄，仄平仄仄平○仄。","仄仄仄平平仄平，仄仄仄○平仄仄。","仄平平平平平平，平仄仄仄平平○。","平平仄仄仄平仄，仄仄仄平○仄平。","仄仄平平平仄仄，仄平仄仄平平仄。","平平仄仄仄仄平，仄仄平平仄○○。"],"paragraphs":["姑苏道士天酒星，醉笔写出双龙形。","墨迹从横夺造化，蜿蜒满壁令人惊。","一龙翻身出云表，口吞八极沧溟小。","手弄宝珠珠欲飞，握入掌中拳五爪。","一龙排山山为开，头角与石争崔嵬。","波涛怒起接云气，不向九霄行雨来。","万物焦枯天作旱，两雄壁隠宁非懒。","真龙不用只画图，猛拍栏干寄三叹。"],"title":"毗陵天庆观画龙自题姑苏羽士李怀仁醉笔诗呈王君保寺丞使君"}
