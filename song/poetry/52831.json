{"author":"李洪","id":52831,"strains":["仄仄平平仄仄平，仄平平仄仄平平。","平平平仄平平仄，仄仄平平仄仄平。","仄仄仄平平仄仄，仄平平仄仄平平。","平平仄仄平平仄，仄仄平平仄仄平。"],"paragraphs":["五色徒夸补衮工，百年痴作蠹书虫。","尘缨黧貌惭衰相，窾木号风逼岁穷。","酌酒漫为蛇画足，覆蕉今悟鹿成空。","江村且索梅花笑，独有幽人影伴红。"],"title":"次韵子都兄见寄  其二"}
