{"author":"杜甫","id":2987,"strains":["仄仄平平仄，平平仄仄平。","仄平平仄仄，平仄仄平平。","平仄平平仄，平平仄仄平。","平平平仄仄，平仄仄平平。"],"paragraphs":["一匮功盈尺，三峰意出群。","望中疑在野，幽处欲生云。","慈竹春阴覆，香炉晓势分。","惟南将献寿，佳气日氛氲。"],"title":"天宝初南曹小司寇舅于我太夫人堂下累土为山一匮盈尺以代彼朽木承诸焚香瓷瓯瓯甚安矣旁植慈竹盖兹数峰嵚岑婵娟宛有尘外数致乃不知兴之所至而作是诗"}
