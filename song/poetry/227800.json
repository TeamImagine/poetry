{"author":"释德洪","id":227800,"strains":["平平仄平平，仄仄平仄仄。","仄平仄平仄，○平平仄仄。","平平仄平平，仄仄仄平仄。","仄仄平平平，平仄仄平仄。","平平仄平仄，仄○平仄仄。","○仄平平○，仄仄平仄仄。","○平仄仄平，平仄平平仄。","○平仄平仄，仄仄○平仄。","平平仄仄○，仄仄平平仄。","○平仄仄平，仄仄仄平仄。","仄仄仄平平，平平平仄仄。"],"paragraphs":["朝为北山游，暮作南涧宿。","此生亦何幸，称心良易足。","青灯委昏花，笑语暖幽独。","月出东南峰，升此一轮玉。","开扉发清啸，意行无涧谷。","胜韵高摩空，妙语清到骨。","亲朋万石门，门吏千锺禄。","如何饭薇蕨，衲子相追逐。","明年守北屏，夜直黄金屋。","应怀此夕游，梦想亦清淑。","定有寄来篇，吴笺烦自录。"],"title":"奉陪王少监朝请游南涧宿山寺步月二首  其一"}
