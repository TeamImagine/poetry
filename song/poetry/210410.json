{"author":"杨亿","id":210410,"strains":["仄平仄仄仄平平，仄仄仄平仄仄平。","仄仄仄平平仄仄，平平仄仄仄平平。","平平仄仄平平仄，仄仄平平仄仄平。","仄仄平平仄平仄，仄平平仄仄平平。"],"paragraphs":["二年假守栝苍城，郡榻唯师即送迎。","𢭏药几怜春漏永，调琴长待夜蟾生。","心猿已伏都无念，海鸟相逢自不惊。","送别秋郊岂成恨，白云青嶂是归程。"],"title":"别聪道人归缙云"}
