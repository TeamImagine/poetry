{"author":"邵雍","id":135303,"strains":["平平平仄仄平平，平仄平平仄仄平。","仄仄仄平平仄仄，平平平仄仄平平。","平平平仄仄平仄，仄仄仄平平仄平。","平仄仄平平仄仄，平平平仄仄平平。"],"paragraphs":["尧夫非是爱吟诗，诗是尧夫语物时。","物盛物衰随气候，人荣人瘁逐推移。","天边新月有时待，水上落花何处追。","皆是世间常事耳，尧夫非是爱吟诗。"],"title":"首尾吟  其二五"}
