{"author":"苏颂","id":179245,"strains":["平仄平平仄仄平，平平平仄仄平平。","平平平仄仄平仄，平仄平平仄仄平。","仄仄平平平仄仄，平仄平仄仄平平。","平平仄仄平平仄，仄仄平平仄仄平。"],"paragraphs":["江海为藩地绝尘，湖山寻胜坐邀宾。","消除袢暑忘三伏，追忆曾游隔五春。","极望林峦横紫翠，旋供肴核剥青皴。","常时欲到喧嚣阻，偶得相陪似宿因。"],"title":"次韵奉酬签判吕殿丞燕集西湖"}
