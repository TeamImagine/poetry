{"author":"赵抃","id":101475,"strains":["仄平平仄仄平平，仄仄平平仄仄平。","平仄仄平平仄仄，仄平平仄仄平平。","平平平仄平平仄，仄仄平平仄仄平。","平仄平平平仄仄，仄平平仄仄平平。"],"paragraphs":["使君呼客入山行，晓径前驱照彩旌。","蛮女背樵岩侧避，野僧携刺马头迎。","千层云水迷三峡，一哄人烟认百城。","楼阁凭余清我听，竹风萧瑟涧泉鸣。"],"title":"同万州相里殿丞游溪西山寺"}
