{"author":"于石","id":163710,"strains":["仄仄○平仄仄平，平平平仄平仄○。","仄平仄仄平平平，平平仄仄平平平。","平平仄○仄仄平，仄平仄仄平平平。","平平仄仄平平平，仄○平平仄平○。","平平仄仄○仄平，平仄仄仄平平平。","平平○仄仄仄平，平平仄仄平平平。","平平仄仄平平○，平平仄仄平平平。","仄仄仄平平仄○，仄○仄仄平平平。","平○○平平仄平，仄平平仄仄仄平。","仄仄仄平平仄○，仄○仄仄平平○。"],"paragraphs":["十载驱驰翰墨场，翩翩霞佩高颉颃。","赋窥贾马搜班扬，诗崇晋汉卑齐梁。","斯文未丧道未亡，欲寻坠绪何茫茫。","萧骚裋褐凄风霜，匣中蛟龙吼干将。","男儿有志行四方，安用把笔工文章。","掀髯长啸俛大荒，残烟落日尘沙黄。","纷纷蚁穴争侯王，邯郸一梦炊黄粱。","断鹤续凫谁短长，世间万事俱亡羊。","何如长歌归故乡，古松流水遶石床。","浊酒一壶琴一张，卧听孺子歌沧浪。"],"title":"浪吟"}
