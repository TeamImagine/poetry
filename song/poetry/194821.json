{"author":"苏轼","id":194821,"strains":["平平仄仄仄平平，平○平○仄平平。","平平平仄仄平仄，平平平仄平平平。","平○仄仄平平仄，仄平平仄平平仄。","仄○仄平平仄平，仄仄平○仄仄平。","平平仄仄平仄仄，仄仄平平平仄平。","平○仄仄平平仄，平平平仄平平仄。","○平仄仄○仄平，仄平平仄平平仄。"],"paragraphs":["佳人自鞚玉花骢，翩如惊燕蹋飞龙。","金鞭争道宝钗落，何人先入明光宫。","宫中羯鼓催花柳，玉奴弦索花奴手。","坐中八姨真贵人，走马来看不动尘。","明眸皓齿谁复见，只有丹青余泪痕。","人间俯仰成今古，吴公台下雷塘路。","当时亦笑张丽华，不知门外韩擒虎。"],"title":"虢国夫人夜游图"}
