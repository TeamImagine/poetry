{"author":"吕南公","id":208576,"strains":["平平仄平仄，仄仄平平平。","平平平仄○，仄仄仄平平。","平平仄仄仄，仄○仄仄平。","平平仄平平，仄仄平平平。","仄仄平仄仄，平平仄平平。","平平仄仄仄，平仄仄○平。","仄仄平仄平，仄○仄平平。","○○平平平，仄仄平仄平。","仄仄仄平仄，○平仄平平。","仄平仄平平，仄仄仄仄平。","平仄平仄仄，平平仄平○。","平○○平平，仄○平仄平。"],"paragraphs":["人言此峰峻，谓与浮云齐。","浮云虽满空，势自有高低。","惊名不察实，世论所以迷。","为君上峰头，旷望穷东西。","杳缭城下涧，遥遥线环堤。","人烟众邑屋，蒙密乱町畦。","想彼平地眠，仰如遇昏鸡。","应论峰头人，已尽天路梯。","古士说高广，中州扺仓稊。","岂尝骇嵚岑，隘若坐一闺。","安得千尺翼，翻身逐飞霓。","扶摇过丹山，饱听鸣凤嘶。"],"title":"麻姑山诗 上齐云峰"}
