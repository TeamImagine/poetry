{"author":"李流谦","id":30932,"strains":["仄仄平平仄仄平，平平仄仄仄平仄。","仄平仄仄平平仄，仄仄平平仄仄平。","平仄仄平平仄仄，仄平仄仄仄平平。","平平仄仄平平仄，仄仄平平仄仄平。"],"paragraphs":["刻鹄工夫愧不量，弓裘遗绪可能忘。","一廛未遂耕桑计，半世空磨翰墨场。","桐烬偶收非有意，璧瑕误指亦何伤。","霜松不学闲桃李，报答东君日月长。"],"title":"费文达除夔漕作此贺之三首  其三"}
