{"author":"张耒","id":217803,"strains":["平平仄仄仄平平，仄仄平平仄仄平。","仄仄平平仄仄仄，仄平仄仄仄平平。","平平平仄平平仄，平仄平平仄仄平。","仄仄仄平平仄仄，仄平平仄仄平平。"],"paragraphs":["风声一夜下林端，遽作霜天十月寒。","三伏炎蒸不可过，北风栗烈亦何难。","人情何待常从缓，天令难移古不刊。","幸有布裘毡履在，雪深高卧更安闲。"],"title":"九月末大风一夕遂安置火炉有感二首  其二"}
