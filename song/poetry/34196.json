{"author":"陆游","id":34196,"strains":["仄平平仄仄平平，仄仄平平仄仄平。","平仄仄平平仄仄，仄平仄仄仄平平。","平平平仄平平仄，仄仄平平仄仄平。","仄仄平平平仄仄，平平仄仄仄平平。"],"paragraphs":["薄霜门巷不胜清，小立湖边夕照明。","红颗带芒收晚稻，绿苞和叶摘新橙。","闲评琴价留僧话，静听松声领鹤行。","壮志消磨浑欲尽，西风莫动玉关情。"],"title":"霜天晚兴"}
