{"author":"马之纯","id":77149,"strains":["仄平仄仄仄平平，仄仄平平仄仄平。","仄仄仄平平仄仄，仄平平仄仄平平。","仄平仄仄平平仄，仄仄平平仄仄平。","仄仄平平平仄仄，平平平仄仄平平。"],"paragraphs":["只闻二陆住华亭，却有书堂在秣陵。","如此弟兄无比拟，翕然京洛有声称。","辩亡著论真难及，受命专征若易能。","十万河桥俱溃散，儒生虚语不堪凭。"],"title":"陆机宅"}
