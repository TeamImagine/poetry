{"author":"韦庄","id":33321,"strains":["仄平平仄○平仄，仄○平○平仄仄。","○仄平平仄仄平，仄平仄仄平平仄。","仄仄平平仄仄平，仄平仄仄平平仄。","仄仄平○仄仄平，仄平○仄平平仄。","仄仄平平仄仄仄，仄平仄仄平平仄。","仄仄平平仄仄平，平平仄○平平仄。","仄仄平平仄平仄，○○平仄平平仄。","平仄○平平仄平，平○仄仄平平仄。","平平仄仄平平仄，仄仄平平平仄仄。","平○平仄仄平平，平平仄仄平平仄。","仄平仄○平平仄，仄仄仄平○仄仄。","仄平仄仄仄○平，○平仄仄平平仄。"],"paragraphs":["浣花溪上如花客，绿暗红藏人不识。","留得溪头瑟瑟波，泼成纸上猩猩色。","手把金刀擘彩云，有时翦破秋天碧。","不使红霓段段飞，一时驱上丹霞壁。","蜀客才多染不供，卓文醉后开无力。","孔雀衔来向日飞，翩翩压折黄金翼。","我有歌诗一千首，磨砻山岳罗星斗。","开卷长疑雷电惊，挥毫只怕龙蛇走。","班班布在时人口，满袖松花都未有。","人间无处买烟霞，须知得自神仙手。","也知价重连城璧，一纸万金犹不惜。","薛涛昨夜梦中来，殷勤劝向君边觅。"],"title":"乞彩笺歌"}
