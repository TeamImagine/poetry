{"author":"项安世","id":53965,"strains":["仄仄仄仄平平平，○平仄平平仄平。","仄仄仄仄？仄仄，仄平平仄平平平。","平平仄平仄平平，平仄仄仄○仄○。","仄平○平仄仄仄，仄仄仄仄平平平。","仄平仄仄平仄仄，仄仄平平平仄平。","平平仄仄仄平仄，仄仄○仄平○○。","仄仄平平仄平仄，仄仄平仄平平平。","仄○仄仄仄○仄，平仄平平平仄平。","平仄○仄仄仄仄，仄平平仄平平平。","平○仄平仄平仄，仄○平仄○平平。","平平仄仄仄平仄，仄仄仄平仄平平。","仄平仄仄仄平仄，仄仄平仄平○平。","平平平仄平仄仄，仄平仄仄平平平。","平仄平仄仄仄平，仄仄仄仄平平平。","仄平仄仄仄仄仄，仄仄仄仄平平平。","仄仄平平仄平仄，仄仄仄仄○○平。","平平仄仄仄平仄，平仄仄仄平平平。","仄平平仄仄平仄，仄仄仄仄○平平。","仄平仄仄平仄仄，○仄仄仄平平平。","仄平仄仄仄仄仄，仄仄仄仄平平平。","平平平仄仄平仄，平平仄仄平平平。","平平仄仄○仄仄，仄仄仄○○○平。","平平仄平平仄仄，仄平仄仄仄○平。","平平平○仄仄仄，仄仄仄仄平平平。","仄平○仄仄仄仄，仄平仄仄平仄○。","平平仄仄仄平仄，仄仄仄○○平平。","平平○仄平仄仄，○仄仄仄平○平。","平平平仄仄○仄，平仄仄仄平平平。","仄平平仄仄平仄，仄仄仄仄平平平。","平平仄仄仄仄仄，仄仄仄仄平平平。"],"paragraphs":["楚囿七泽荒南云，三江五湖同吐吞。","杞梓橘柚杶干柏，芷蓠椒桂蘼兰荪。","天英地灵聚为人，魁垒诡异难具论。","屈原离骚二十五，句句字字皆瑶琨。","六朝弼亮胡伯始，学士登瀛刘季孙。","恭惟火德据天统，翼轸正值鹑贲贲。","质肃声名海山动，谏议才气淮湖奔。","日中则昃固其理，城复于隍吁忍言。","生聚教训五十载，昔无萌孽今轮辕。","尧汤立贤遍天下，九重科诏如春温。","州家不办一椽屋，往往盛之给孤园。","鹄袍竹笥合羞死，况欲开口人其髠。","关西夫子杨伯起，后身把钺来西门。","荆棘之薮瓦砾场，一日汗础千猊蹲。","翼飞革棘不可状，铁画怒起翔鸾鹓。","日者稽山始开辟，已有大策当临轩。","吾州故事有元祐，追配讵肯惭东藩。","晚生科第愧前辙，考室误使当罍樽。","向来气习今未已，犹梦裹饭趋晨阍。","一官却恨大早计，不得掉鞅骖鹏鹍。","明年珍产入包贡，琳琅璀磊堆金盆。","蓬莱弱水三十万，借以鼓吹看横鶱。","吾侪小人科举士，一朝出守忘其源。","台池崇深学校废，况此赑屃楹梁尊。","第言三岁始一用，缓而不切非所敦。","偷安幸不目前急，事至踧躩如惊猿。","先生闲暇窥远略，如以大手开中原。","先为之地待其至，虽有万事无由繁。","绣裳天上傥归去，愿广此意扶乾坤。","诸生脚迹不足道，大庇四海安元元。"],"title":"贺杨枢密新建贡院三十韵"}
