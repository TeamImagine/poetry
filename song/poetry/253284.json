{"author":"李弥逊","id":253284,"strains":["仄仄平平仄仄平，平平仄仄仄平平。","仄平平仄平平仄，仄仄平平仄仄平。","平仄仄平平仄仄，仄平仄仄仄平平。","仄平仄仄平平仄，平仄仄平平仄平。"],"paragraphs":["一壑翛然听雨眠，君来着语破云烟。","肯随鸥狎清江上，欲趁鸿飞白日邉。","童子不应多一指，学人正自少三拳。","急行啖蔗逢佳境，春笋出林啼杜鹃。"],"title":"朴上人访筠翁于筠溪草堂袖诗为赠雨中告别将有雁荡之行屡挽不肯留索诗甚急以偈送之"}
