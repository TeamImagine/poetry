{"author":"范纯仁","id":184648,"strains":["仄平平仄仄平平，仄仄平平仄仄平。","仄仄平平平仄仄，仄平平仄仄平平。","平平仄仄平平仄，仄仄平平仄仄平。","仄仄仄平平仄仄，平平仄仄仄平平。"],"paragraphs":["共驱羸马蹑寒芜，景色鲜明近洛都。","出谷流泉春更绿，隔林幽鸟暮相呼。","伊川旧赏疑朝梦，少室重看胜画图。","从此便穷山水乐，相从应不厌崎岖。"],"title":"和王弱翁白沙道中"}
