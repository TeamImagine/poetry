{"author":"韦骧","id":190993,"strains":["平平仄仄仄平平，仄仄平平仄仄平。","仄仄仄平平仄仄，平平平仄仄平平。","平平仄仄平平仄，仄仄平平仄仄平。","平仄平平平仄仄，仄平仄仄仄平平。"],"paragraphs":["留心不减汉张芝，体意俱完世学稀。","下笔欲为来者法，临池时见古人非。","篇篇骇目神如电，字字凌虚势若飞。","多谢公余怜所好，璨然累幅遗珠玑。"],"title":"谢锺离中散公序惠草书"}
