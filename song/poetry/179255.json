{"author":"苏颂","id":179255,"strains":["仄仄平平仄仄平，平平仄仄仄平平。","平平平仄平平仄，仄仄平平仄仄平。","仄仄平平平仄仄，仄平平仄仄平平。","平平仄仄平平仄，平仄平平仄仄平。"],"paragraphs":["两寺临湖共一山，名传四五百年间。","台前康乐翻千叶，井上仙翁炼九还。","挂壁空存游客咏，掩关都属野僧闲。","欣同僚友寻幽趣，岩石云萝永日攀。"],"title":"和钱塘周寺丞游南山"}
