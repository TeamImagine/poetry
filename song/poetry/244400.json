{"author":"李纲","id":244400,"strains":["仄平平仄仄平平，仄仄平平仄仄平。","仄仄仄平平仄仄，平平平仄仄平平。","平平仄仄平平仄，平仄平平平仄平。","仄仄平平仄仄仄，仄平仄仄仄平平。"],"paragraphs":["屈伸任道复何求，去国翻成汗漫游。","处世久师齐物论，摅怀聊赋畔牢愁。","霜清日薄寒光急，云惨天髙阴气浮。","袅袅西风洞庭阔，可堪更上岳阳楼。"],"title":"自蒲圻临湘趋岳阳道中作十首  其二"}
